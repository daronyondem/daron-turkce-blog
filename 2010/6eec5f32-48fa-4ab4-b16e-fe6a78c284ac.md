---
FallbackID: 2482
Title: 2010'da neler olacak?
PublishDate: 1/3/2010
EntryID: 6eec5f32-48fa-4ab4-b16e-fe6a78c284ac
IsActive: True
Section: software
MinutesSpent: 0
Tags: 
---
2010 yılına girmekle kalmayıp neredeyse iki gününü tek tüketmiş
bulunmaktayız :) Peki neler olacak 2010'da? Aslında şöyle genel bir
bakış açısı ile 2010'da neler olabileceğini şöyle bir tahmin etmek
istiyorum. Böylece 2011 başında da bakarız kaçta kaçı tutmuş :)

**Visual Studio 2010 ve Silverlight 4**

2010'da bir yazılımcı olarak beni en çok heyecanlandıran tabi ki Visual
Studio 2010 ve sonrasında da Silverlight 4. Visual Studio 2010'un
2010'da çıkacağı kesin hatta ilk çeyreği çok da geçmeme olasılığı
yüksek. Diğer yandan Silverlight 4 için ise benim tahminim en geç bu yaz
elimizde olacağı yönünde. Tüm bunlarla beraber baktığımızda artık
elimideki tüm araçlar WPF ile yazılmış olacak. Bu noktada tüm bu
uygulamaların DirectX tarafından render edildiğini tekrar hatırlamakta
fayda var. Özellikle NetBook tadında ekran kartı çok kötü makinelerde
performans sıkıntıları yaşamanız olası. Benden söylemesi.

Workflow ve Communication Foundation biraz daha yazılımcılara
yaklaşacak. Ben şu anki WF ve WCF'yi WPF'in ilk günlerindeki haline
benzetiyorum. WF ve WCF 2010 ve .NET 4 ile beraber biraz daha high level
yazılımcılara yanaşıyor olacak ve projelerinizde daha fazla göreceğinizi
düşünüyorum. Bu özünde güzel bir gelişme olsa da tabi hala WF ve WCF
dünyasına girmeyenler için öğrenilecek yeni şeyler anlamına geliyor.

Azure tarafına baktığımızda hala maalesef biraz erken demekten kendimi
alamıyorum. Ticari olarak 2010 yılı sonuna kadar Türkiye'ye gelebileceği
söylense de ben pek lası görmüyorum. O nedenle 2010 bizim için bir Azure
yılı falan olamayacak.

Parallel programlamanın değeri giderek artacak. Özellikle Intel'in mobil
i7 işlemcilerinin de giderek yaygınlaşacağını düşünürsek dizüstü
bilgisayarlarımızda 4 çekirdek görmek hiç de uzak bir tarih değil. .NET
4.0 ile beraber gelen AsParallel tadındaki çocuk oyuncağı
implementasyonlarla da bu iş çok daha kolay bir hal alaca ve 2010'a da
bol bol parallel kodlar yazacağız, çırpınacağız.

**Mobil Dünya!**

Biliyorum Windows Phone veya eski adı ile Windows Mobile ve belki de
Silverlight Mobile'dan bahsedeceğimi düşünüyorsunuz ama ben çok daha
farklı bir kehanette bulunacağım :) Atom tarzı işlemcileri 2010'da cep
telefonlarımızda göreceğiz! 1GHz üstü SmartPhone bulmak artık hayal
değil. Malum Atom'un veya muadillerinin cep telefonlarına girmesi ile
2010'da Windows 7 yüklü cep telefonları sahibi de olabilirsiniz! Eh
durum böyle olunca Silverlight'ta tabi ki orada çalışacak! Sorun yok :)
Diğer yandan bu manzarada Netbook'ların durumu ne olur bilemiyorum.
Çünkü bilgisayarla adam akıllı (ne demekse) iş yapan kimseyi Netbooklar
sarmayacaktır diğer yandan mobiliye ihtiyacını da bir cihazla gidermemiz
gerekiyor. Cep telefonlarına girecek bir Atom bu işi çözer mi? Çözer :)

Özellikle yazılımcıların netbook deneyimini merak ettiklerini biliyorum
o nedenle geçen dönemde yaşadıklarımdan biraz bahsediyim. PDC dönüşü
(yaklaşık 2 ay oldu sanırım) laptop'um bozuldu ve PDC'de hediye edilen
1.2Ghz işlemcili netbook tadındaki bilgisayara geçmek zorunda kaldım.
Eski bilgisayarımdan SSD'yi netbook'a aldım ve RAM'i de 4GB yaptım. İki
aydır kullanıyordum! :) "dum" :) Aslında haksızlık etmemek gerek cihaz
hiç de fena değildi. 40-50 forma kadar projelerde sorun yaşamazken büyük
projelerde compile sürelerinin ciddi uzun sürdüğünü acı acı gördüm.
Diğer yandan "High Performance" modunda 5 saat gitmesine de aşık
olmuştum. Outlook olsun internette gezmek olsun hiçbir sorunu yoktu
cihazın. Ama 64MB ekran kartı ile Visual Studio 2010'a hantaldı. Sonunda
yılbaşında kendime yeni bir laptop aldım (2009'da şirkete fatura lazımdı
:)) Şu an aradaki farkı çok daha net görebiliyorum fakat bu sefer de
karşımda KOCA bir laptop var :) diğeri ne güzel ufacıktı, 5 saat
gidiyordu pili. Sanırım bu ikisi hiçbir şekilde birleşemeyecek. O
nedenle tavsiyem üzerinde çalışacaksanız netbook almayın :) ama orada
burada yanımda bulunsun diyorsanız netbook uygundur.

**Kendimle ilgili!**

Bu sene içerisinde İngilizce bloguma bolca yazı yazacağım. İngilizce
blogu takip etmeyi unutmayın, [RSS'e hemen
kaydolun](http://feeds.feedburner.com/daronyondem_en) ;) Diğer yandan
Türkiye dışı en az bir konferansta da konuşmacı olacağım. INETA
tarafında Türkiye web sitemizi 2010'da açacağız ve sosyal topluluklar
tarafında çok daha farklı bir sinerji oluşacak. İster INETA tarafında
ister genel olarak MEA (Orta doğu Afrika) bölgesinde Türkiye'nin sesinin
sosyal topluluklarla çok daha fazla çıkmasını sağlayacağım.

**SSD Dünyası!**

Türkiye'de de SSD satışlarında patlama olacağını tahmin ediyorum.
Fiyatlarında da düşmesi tabi ki bunu etkilecektir. Bazı laptop
üreticileri anakart ile entegre 4GB SSD'ler koyup bir anlamda tamponlama
desteği sağlıyorlar bile. Özellikle yazılımcıların makinelerinde çok
daha fazla SSD kullanıldığını göreceğiz. Fiziksel HDD'ler salt tepolama
amaçlı kullanılmaya devam edilecek tabi ki.

**İş güç...**

2010'un çok yoğun bir proje temposu ile geçeceğini tahmin ediyorum.
Yazılım piyasası adına çok yoğun bir yıl olacağı gibi ekonomik
nedenlerle de tek bir yazılımcı başına düşen iş miktarının artacağından
eminim. Bu süreçte maalesef hepimizi zor bir dönem bekliyor. Performans
ve üretkenliği en yüksek seviyeye çekmek adına her tür yatırıma
ihtiyacımız olacak. Bu çerçevede ister VS2010 diyin, ister Silverlight,
ister SSD'lerin bence büyük faydası olabilir. 2010'u kesinlikle bir
"üretkenlik" yılı olarak damgalamamız ve olabildiğince üretim yapmamız
şart. 2010 sonunda mutlu mesut olmanın bence tek yolu bu!

Siz ne diyorsunuz? 2010 kehanetleriniz nelerdir? Nasıl geçecek, neler
olacak yorumlarınızı merak ediyorum ;)


