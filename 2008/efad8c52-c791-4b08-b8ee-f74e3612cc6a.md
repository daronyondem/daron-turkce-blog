---
FallbackID: 2057
Title: Geleceğin Kahramanları Aramızda :)
PublishDate: 5/16/2008
EntryID: efad8c52-c791-4b08-b8ee-f74e3612cc6a
IsActive: True
Section: software
MinutesSpent: 0
Tags: Seminer
---
Bugün çok ilginç bir deneyim yaşadım. İlk olarak bir meslek lisesini
ziyaret ettim. **Bağcılar Ticaret Meslek Lisesi** zaten son dönemde
sürekli sosyal aktivitelerde ve seminerlerde sesini duyduğum bir lise
olmuştu. Bir lise düşünün ki öğretmeni ve öğrencileri benim
seminerlerime geliyor, sevgili Eralp Erat'ın SharePoint ve C\#
seminerine geliyor, Visual Studio 2008 lansmanına geliyor... daha neler
neler! "*Bunda garip ne var?*" diyorsanız, aslında haklısınız. Yazılım
alanında kendini geliştirmek isteyen insanların yapabileceği en doğal
hareketler olarak nitelendirebileceğimiz bu aktivitleri gösterebilecek
olgunluğa sahip bir meslek lisesi öğretmeni ve öğrencileri şahsen beni
şaşırttı. Zaten başka da yok :) en azından şimdilik. O öğrencilerin
heyecanını, hevesini ve geleceği yansıtan haylaz gözlerini görmelisiniz
:) Buradan özellikle bu vizyonu onlara kazandıran sevgili hocaları
**Emre Ordukaya**'ya helal olsun demek istiyorum...

![Bağcılar Meslek Lisesi, Geleceğin Kahramları
Aramızda!](http://cdn.daron.yondem.com/assets/2057/15052008_1.jpg)\
*Bağcılar Meslek Lisesi, Geleceğin Kahramları Aramızda!*

Liseyi ziyaretimde gençlerle güzel bir sohbet yapma şansımız oldu.
Sektördeki durumlardan tutun, staj olanaklarına ve yazılım alanındaki
ihtisas konularına kadar geniş bir çerçevede ilerlerken araya ufak bir
WPF semineri ve örneği de sokarak günü sonlandırdık. Organizasyondaki
başarılarından dolayı **Semra Korkmaz, Hilal Sevinç, Faruk Çağlayan,
Hakan İvecen** kardeşlerimi kutluyorum.

**"O meslek lisesine gelmez!"**

Ziyaretim süresince bazı ilginç mesajlar aldım :) Benimle ilgili "*O
meslek lisesine gelmez!*" şeklinde bir düşünce oluşmuş. Artık buna bir
beklenti mi dersiniz, bir dedikodu mu dersiniz bilemem. Fakat ben
üzüldüm. Tabi ki meslek lisesindeki seminer üniversitelerde olduğu kadar
teknik detaylara girebildiğim bir seminer olmadı. Diğer yandan açık
konuşmak gerekirse; örneğin Microsoft'un İş Ortağı eğitimlerinde
üniversitelerde girdiğimden daha da çok detaya girmem gerekiyor. Bu
tamamen katılımcıların teknik bilgi birikimine bağlı bir durum. Zaten
seminerlerime katılanlar da bilirler, ben herhangi bir ön hazırlık ile
seminere gitmem. Seminer veya eğitim esnasında katılımcıları tartar ona
göre devam ederim. Her neyse, sonuçta yanlış bir değerlendirme olsa da
bu durumu bir seviye farklılığı şeklinde nitelemek çok yanlış olur.
Benim elimde onlara faydalı olabilecek bilgiler varsa neden ben gidip
liseli kardeşlerimle paylaşmiyim?

**Blogdaki fotoğraf SORUNU bitmedi!**

Bu sorunu ben cidden çözemedim. Blogdaki eski fotoğrafa gelen yorum
mailleri, seminerlerde söylenenler vs sonrası blogdaki fotoğrafi
değiştirdim :) Tam "Sorunu çözdüm" derken bugün bir yorum daha geldi.
"*Blogdaki fotoğrafta çok kendini beğenmiş duruyorsunuz, oysa yüzyüze
çok sıcak kanlısınız*" diyen kardeşimin iltifat ettiğini düşünüyorum :)
Sanırım sonuç olarak fotojenik olmadığımı söyleyerek bu dertten
kurtulabiliriz. Nitekim bir fotoğraf daha çekilmeye pek niyetim yok.
Önemli olan yüzyüzeyken sorun yaşamamamız, gerisi sorun değil ;)

Hepinizle tekrar bir aktivitede görüşmek dileği ile arkadaşlar, az
uyuyun, çok çalışın ;)


