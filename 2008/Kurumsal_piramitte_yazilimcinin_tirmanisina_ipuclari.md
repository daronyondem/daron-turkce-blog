---
FallbackID: 2179
Title: "Kurumsal piramitte yazılımcının tırmanışına ipuçları"
date: "2008-9-8"
EntryID: Kurumsal_piramitte_yazilimcinin_tirmanisina_ipuclari
IsActive: True
Section: software
MinutesSpent: 0
Tags: 
old.EntryID: 12a1a086-9f1c-42bb-990e-4ffeddcbed4b
---
# Kurumsal piramitte yazılımcının tırmanışına ipuçları
Geçenlerde bir mail aldım. Maili yazan arkadaş bir yazılım şirketinde
programcı olarak görev yaptığını fakat şirket içerisinde yükselemediğini
söylüyordu. Yanlış anlaşılmasın, arkadaşımız yönetici olma amacında
değil, sadece yazılım geliştirme projelerinde daha yetki sahibi olmak
istiyor. Malum Junior/Senior developer kademelerinin arasında sıkışan
bir sürü kademe de mevcut. İşte bu kademelerin daha iyi bir yazılımcı
olunarak nasıl aşılabileceği soruluyordu mailde. İşte benim
tavsiyelerim,

**Heyecanlanın!**

Yaptığınız işle ilgili heyecanlanın ve bu heyecanı etrafınıza yayın.
Görevleri size verildiği için yapıyormuş gibi bir izlenim yaratmanız hiç
işinize yaramaz. Tam tersine aldığınız görevi kutsayın! ve onu
başarmanın heyecanını koruyun. Heyecan çok önemlidir! Ne kadar teknik
bilgisi olursa olsun heyecanı olmayan ve yaptığı işi büyük bir heyecanla
yapmayan bir yazılım geliştiricinin önüne geçmek hiç de zor değil. Eğer
yaptığınız işten heyecanlanmıyorsanız hiçbir zaman "muhteşem programcı"
olamazsınız.

**Planlı olun!**

Patronunuz "*Yarın sabah 10'da şu müşteriye gideceğiz seninle*"
dediğinde kontrol etmeniz gereken bir takviminiz olsun. "*Yarın sabah
09.30-12.00 arasında X projesindeki unit test kodlarını yazacaktım ama
erteleyebilirim?*" cevabını alan bir patron sizinle ilgili birçok da
mesaj almış olacaktır. Ne zaman ne yapacağınız olabildiğince belli
olsun. Neredeyse hepimizin bilgisayarında Outlook yüklü, Calendar
kısmını kullanmaya başlayın! Toplantılarınızı "Meeting Request"ler
atarak onay alıp ilerleyin. Outlook ile senkro olabilen bir cep telefonu
alın! İster Outlook içerisinde ister harici programlarda son geçerlilik
tarihleri olan "Yapılacaklar listeleri"niz olsun.

Günlük planlarınızı her sabah yazıcıdan çıkartın veya kağıt! ajandanıza
elle yazın. Outlook'taki takviminizden ve yapılacaklar listenizden
yazılı bir listeyi sabah başka bir ajandaya yazıp tek tek yaptıkça
üzerlerini silmek motivasyon katabilir.

**Kaliteli iletişim kurun.**

İnsanlarla düzgün konuşun. Şaka yapmıyorum, seviyenizi her zaman
korumaya çalışın. Özellikle yazılımcı erkeklerin kaynadığı ortamlarda
bir süre sonra bel altı esprilerden geçilmez. O esprilere gülün ve
kendinizi soyutlamayın ama o esprileri yapan kişi olmayın!

Yazdığınız maillere büyük önem verin ve yazdığınız kişiye göre farklı
stillerle yazın. Bazıları maddeler şeklinde mail almayı sever, genelde
mail okumaya çok zamanı olmayan kişilerdir bunlar. Bazıları ise uzun
uzun hikaye yazar ve uzun mail yazılmasını da kendilerine verilen bir
önem olarak görür. Karşınızdakinin kim olduğunu görün ve ona göre
davranın. Hiçbir zaman hepsi büyük harflerle mail yazmayın, büyük-küçük
harf detaylarına ve yazım/üslup hatalarına dikkat edin. Her mailiniz
sonunda imzanız ve teşekkür mesajınız bulunsun.

Toplantılarda gereksiz konuşmayın ve not defteriniz olmadan herhangi bir
toplantıya gitmeyin! Çok iyi not almalısınız ve tüm notlarınız üzerinden
özlü bir şekilde konuşmalısınız.

**Raporlayın!**

Raporları birer angarya olarak görmeyin. Patronunuzun okuyacağı yoksa
pile okumak isteyeceği raporlar yazmaya çalışın. "*Bu hafta X projesinde
95 hata bildirimini giderdim*" yazmak yerine detaylara girin. Hangi
hataların nasıl çözüldüğünü, bir daha olmaması için şirket içinde neler
yapılabileceğini detaylı bir şekilde yazın ama DESTAN yazmayın!
Raporunuzu okuyan insanlar zaman kaybettiklerini düşünmemeli.

Patronunuz hiç sizden rapor istemedi mi? Yazın.

**Düzgün giyinin.**

Yazılımcıdan düzgün giyinmesini beklemek bir hatadır ama siz bu
beklentiyi karşılayın. Bayanların zaten genelde bakım sorunu olmaz ama
erkekler! Her gün tıraş olun! Kıyafetlerinize dikkat edin. Patronunuz
müşteriye giderken yanında teknik birine ihtiyaç duyduğunda ofise
bakacaktır, iyi giyim sizi bir adım öne çıkartır, şansınızı arttırır.

**Mesai hesabı yapmayın!**

İyi bir şirketteyseniz kimse mesai hesabı yapmayacaktır. Öğleden sonra
gittiğiniz müşteri toplantısının uzaması veya eşinizin doktor
randevusuna kimse itiraz etmeyecektir. Fakat! yumurta deliğe geldiğinde
bir projeyi yetiştirmek için sabahlamanız gerektiğinde veya hafta sonu
çalışmaya çağrıldığınızda SAKIN "hayır" demeyin. Sadece mesai saatlerine
çalışarak yükselmeniz neredeyse mümkün değil. Yıllarca beklersiniz.

**Saygı gösterin, öğrenci olun**

Her zaman sizden iyi bilenler olacaktır. Sürekli öğrenci olun ve
etrafınızdakilerden yeni şeyler öğrenmeye çalışın. Bir üstünüz olan
yazılımcı arkadaşınıza düşman olmayın. Ona yaklaşın ve bilgisini emmeye
çalışın. Unutmayın onlar birçok proje yaptılar ve ilginç şekillerde
anlık muhteşem kararlar alabilirler. Ustalar çıraklarının başarısını
ister, çırak olmayı bilmeniz yeterli.

**Bilgiyi paylaşın**

Özellikle şirketlerde yükselme yolunda "*her şeyi sadece ben bilirsem
yükselirim"* gibi bir hisse kapılmak mümkün fakat durum kesinlikle böyle
değil. Etrafınızdakilere öğretin ve bir gün "*öğretecek şeyim kalmazsa*"
gibi bir korkuya kapılmayın. Şu an öğretecek şeyleriniz varsa yarın da
olacaktır. Bilgiyi kendinize saklamanız hiçbir işe yaramaz. Bir projede
"*o detayları sadece O biliyor Onsuz yapamayız*" denmesi sizi yüceltmez
aksine insanların sizden korkmasına neden olur. Korkan insanlar sizi
yükseltmez.

**Yenilenin**

Yenilikleri takip edin ve şirketinize aktarılması için büyük çaba
harcayın. Bu çok zor bir savaştır ama kesinlikle uğraşılması gereken bir
konu. Öğrendiğiniz yeni bir şey varsa patronunuza söyleyin bir toplantı
ayarlasın ve herkese öğrendiğiniz yeni teknolojiyi anlatın, onlara da
öğretin. Ancak onlar da öğrenirse yeni teknolojiyi projelerinizde
kullanabilirsiniz, sadece siz bilirseniz kullanamazsınız. Söz konusu
yeni teknolojiyi kullanma kararı alındığında ise şirketteki usta siz
olacaksınız, bu durumu kendinizi sürekli yenileyerek koruyun.

Bunlar benim tavsiyelerim, unuttuklarım kesin vardır. Sizin de
tavsiyeleriniz varsa yorum olarak bekliyorum ;)



*Bu yazi http://daron.yondem.com adresinde, 2008-9-8 tarihinde yayinlanmistir.*
