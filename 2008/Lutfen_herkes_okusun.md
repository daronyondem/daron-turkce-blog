---
FallbackID: 1938
Title: "Lütfen herkes okusun!"
date: "2008-2-1"
EntryID: Lutfen_herkes_okusun
IsActive: True
Section: software
MinutesSpent: 0
Tags: Dertli Kerem
old.EntryID: 400665bd-95b2-4783-a577-02677c9217ad
---
# Lütfen herkes okusun!
Attığım başlıktan yaratıcılık fışkırmadığının farkındayım, fakat açık ve
net bir şekilde bu yazıyı herkesin okumasını istiyorum çünkü çok farklı
profillere hitap eden paragraflar içeriyor. Aslında bir anlamda blog
okuyucularım ile de dertleşiyor olacağım, günlüğüme içimi dökeceğim.

**X eğitimi satmaz! Y kitabı satmaz!**

Kabul ediyorum Türkiye'de maalesef "kitap okuma" akımı içerisinde
yaşlanmıyoruz. IT sektöründe de ağır konulardan çok başlangıç seviyesi
konulara dair içeriğe ihtiyacımız var. AMA bu durum nereye kadar devam
edecek? Başlangıç seviyesini geçen yazılım geliştiriciler ne yapacak?
Farkında mısınız ülkemizde uzmanlara yönelik kitaplar yok, eğitimler
yok. Az, çok eğitim sektörünün içine girdiğimden beridir farklı
kurumların politikalarını öğrendim, aynı şekilde yayıncılar (sadece
PUSULA veya PC.NET değil) bakış açılarını da çok net biliyorum. Herkesin
"yahu bu konuyu kim okuyacak!", "kimse anlamaz o dediğini" gibi
yazılımcı kesimini bir küçümseme "aptal yerine koyma" durumu var.
Anlayamıyorum, sadece ben miyim "Hocam herkes yüzeysel anlatıyor
konuları!" şikayetleri ile karşılaşan?

Son dönemde birçok Silverlight ve WPF eğitimi gerçekleştirdik
(Seminerlerden bahsetmiyorum bile). Gördüğüm tek bir şey var. Gerçekten
de çoğunluğun ne ASP.NET ne de .NET Framework'ün derinliklerinden haberi
yok. AJAX eğitimleri bir dönem sektörde kaynıyordu ama kimse adam akıllı
AJAX bilmiyorum. Kitabımı satın alanlar bile kitabın içindeki her şeyi
okumamışlar :( Tabi özellikle bu son söylediğimden yola çıkarak "bak,
gördün mü? Demek ki gerek yokmuş!" gibi bir yorumu duymak bile
istemiyorum.

O satmaz, bu satmaz... Nasıl satmıyor? Benim kitabıma da satmaz dediler,
stoklar bitti işte. Bugün adım gibi eminim ki adam akıllı "hardcore"
eğitimler açılsa katılım olacaktır.

**Gel baba seminer var!**

Bazen seminer nedir sorusunu kendime ben de soruyorum. Fakat kesinlike
"Gel baba gidelim"lik bir yer değildir. Kendimce seminere bir tanım
getirmektense klasik bir hareketle TDK'dan referans alacağım.

**Seminer**: *Bir konu ile ilgili bilgi vermek ve bu bilgiler üzerinde
tartışmak amacıyla birkaç yetkilinin yönetimi altında düzenlenen
toplantı.*

Yani seminer "15 slayt ile ürün / teknoloji reklamı" yapılan bir yer
değilmiş!! Bir konu ile ilgili bilgi vermek ve özellikle de DOĞRU bilgi
vermek gerekirmiş. Buraya kadarı seminer verenlere çuvaldız görevi
görsün, bundan sonra da seminerlere katılanlara sesleneceğim.

Arkadaşlar, 1 saatlik seminer olur mu? Zaten her seminerin giriş ve
sonuç kısmı en az 20dk alır. 5dk geç başlasa (ki kesin geç başlar)
geriye kaldı 35dk. 35dk lık anlatım için değer mi? Aslında biraz kendi
düşünce yapımla da çelişiyorum, çünkü 35dk da öyle şeyler anlatılabilir
ki gerçekten de değebilir. Diğer yandan 35 dakikayı bir kenara bırakın 1
dakikada bile öyle bir bilgi alırsınız ki hayatınız değişebilir. Ama
sevgili "seminer katılımcıları" bir şekilde talebinizi arttırmanız
lazım. Ben kendimi 1 saat Silverlight anlatırken düşünemiyorum.
İnsanlarla dalga geçmek gibi bir şey. Bir saatte Silverlight anlatılmaz
ancak Silverlight reklamı yapılır. Peki benim yaptığım gibi 3 saatte
anlatılır mı? Anlatılsaydı eğer her seferinde seminerlerimi 4 saate
uzatmak zorunda kalmazdım. 4 saat de yetmez! Ama en azından 4 saat, 3
saatten iyidir :)

Peki sonuç neymiş?

1.  "*gel baba seminer var*" olmaz.
2.  "*slayt delikanlılığı*" yapmamak gerek.
3.  4 saatlik seminer 2 saatlik semineri (teoride) döver

**Dertli Kerem ve Eğitim Sektörü Üzerine...**

Eğitim sektörüne yeterince çamur atmadım :) Aslında benim derdim sürekli
işin ticari olmayan tarafı ile ilgili. Yani olaya ticari gözle
bakmadığım için bu sorunlar ortaya çıkıyor. "Peki sen nasıl para
kazanıyorsun?" İyi iş yapan bir şekilde zaten kazanır, belki zengin
olmaz, ama kazanır ;)

Bu bölümdeki şikayetim yine zamanla ilgili. Sizce 12 saatlik kurumsal
Silverlight eğitimi olur mu? Neden olmasın? Katılımcıların AJAX,
JavaScript ve sağlam ASP.NET geçmişi varsa olabilir. Peki bireysel olur
mu? Aslında cevap aynı. Peki kim test ediyor bu katılımcıların yeterli
ön bilgiye sahip olduklarını. En son Microsoft'da S2B için bir
Silverlight eğitimi düzenledik. Toplam 21 saatlik bir eğitimdi. Yetmedi!
Silverlight'a özel olarak şu an katılımcının AJAX ve JavaScript bilmesi
de gerekir. Tabi ki durum negatifdi ve tahmin ettiğim gibi AJAX ve
JavaScript de işledik. Ne kadar mı işledik? Eh idare edecek kadar. 21
saatlik Silverlight eğitiminde ne kadar işlenebilirse o kadar. 36
saatlik AJAX eğitimi veren de benim sonuçta :)

Söyleyeceğim şudur ki, eğitim sektörü saat süresi uzun eğitimleri
satamamaktan şikayetçi. Bu nedenle her şey kısaltılıyor. 200 saatlik
MCPD Enterprise Application eğitimi veriliyor ki tamamen rezalet. Eğer
sınıf 2 kişilik değilse müfredatın bitirilmesi bile mümkün değil,
bırakın ek uygulamalarla gerçek hayat demolarını. Peki bu duruma neden
olan kim? Tabi ki bilinçsiz tüketici!

Arkadaşlar tabi ki herkesin maddi durumu aynı olamayacağı gibi maddi
durumuna uygun eğitimleri seçmek zorunda. Fakat "*Ucuz mal alacak kadar
zengin*" olmayın! İmkanlarınızı zorlayarak daha uzun süreli eğitimleri
tercih edin. Tabi bu noktada sadece sürenin uzun olması eğitimin
"faydalılık" niteliğine nicelik katacağı anlamına da gelmez. O da apayrı
bir konu.

**Derleme, toplama ve rahatlama..**

Yazı boyunca çok sert yorumlar var, farkındayım. Bunlar sürekli aklımdan
geçen, eş dost sohbetlerinde bahsedilen şeylerdi. Blog okuyucularımı da
artık dostlar olarak gördüğüm için buradan sizlerle de paylaşmak
istedim. Bilmem gereksiz oklar çektim mi üzerime :) Çekmemek için
özellikle öznelerimi belirsiz tutmaya çalıştım. Herkes ne de olsa
kendine bir pay biçecektir, bu da benim için yeterli.

Yukarıda saydığım hatalara düşmüşsem veya düşersem, şimdiden affola.
İster benim seminerlerim, eğitimlerimle ilgili ister yazıyla ilgili
genel yorumlarınızı heyecanla bekliyorum.

Hepinize bol sevgili günler...



*Bu yazi http://daron.yondem.com adresinde, 2008-2-1 tarihinde yayinlanmistir.*
