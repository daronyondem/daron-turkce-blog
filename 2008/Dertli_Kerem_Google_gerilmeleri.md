---
FallbackID: 2224
Title: "Dertli Kerem Google gerilmeleri!"
date: "2008-10-23"
EntryID: Dertli_Kerem_Google_gerilmeleri
IsActive: True
Section: software
MinutesSpent: 0
Tags: Dertli Kerem
old.EntryID: 15ed20ce-9fee-4f81-b58f-062dda2e00aa
---
Bugün neredeydim bilin bakalım? **Google Internet Reklamcılığı**
seminerlerine gittim. Reklamcılık ile herhangi bir alakam yok fakat
etraftan hep duyarım saçma sapan sitelerin ayda yüzlerce dolar kazandığı
yolundaki dedikoduları ve tüm bunlar "**SEO Optimizasyonu**" şapkasına
mal edilir sürekli. Haksızlar diyemem ama iki meta tagı ile yüzlerce
dolar kazanma yalanına kanacak da değilim. Neyse, sonuçta nedir bu işin
aslı, bakalım neler anlatacaklar diyerek gittim.

**Bu ülkede etkinlik düzenlemesini bilen ajans yok mu?**

Bugüne kadar onlarca Microsoft lansmanı, sunumu, konferansına katıldım.
Hepsinde de eleştirdiğim noktalar oldu. Ama söz! bundan sonra Microsoft
Türkiye'nin hiçbir aktivitesini eleştirmeyeceğim! Daha kötüsü varmış.
Google Türkiye'nin Ritz Carlton'daki seminerleri için sitesinden kayıt
olmanız gerekiyor demişlerdi, oysa gerekmiyormuş. Girişte kimse ne adımı
ne soyadımı ne de başka bir şey sordu. Kartvizitimi aldılar ve kontrol
bile etmediler. Yaka kartı vereceğiz dediler ve üzerinde büyük bir
komedi patladı. Yaka kartı yerine üzerinde Google logosu olan
sticker'lara keçeli kalemle girenlerin isimlerini kapıda bir yetkili
**duvarda** yazdı!

-   Neden stickerlara isimler duvarda yazılıyor? masa yok mu?
    Ayarlayamadınız mı?
-   Neden sticker? Boyun askısı üretmeye değmez miydi?
-   Neden sadece katılımcıların isimleri yazıldı? Tamam tüm salonda bir
    **Daron** vardı ama birçok **Mehmet** vardı!

Bu ve bu gibi birçok şeye ÇOK şaşırdım. Aslında sonradan şaşırdığıma da
şaşırdım :) Oysa uluslararası şirketlerin Türkiye ayaklarının çoğu zaman
Uluslararası kurum kültür ve kalitesini yansıtamadığı gerçeğini çok
gördüm.

Bitmedi başka yorumlarım da var organizasyonla ilgili; öğlen yemek
verildi. Yemek güzel bir Ritz Carlton poşetinde dağıtıldı fakat
katılımcılara yetmedi :) Her neyse bu detayı geçelim de o poşetin
içindekileri kim planladı onu merak ediyorum ben.

-   Sandviç (Hoştur, gider)
-   Kola (Süper!)
-   Kek (Tatlı niyetine, bu da güzel)
-   Cips (Eh hadi google rahatlığı diyelim)
-   Domates / Peynir / Ceviz (Hönk! Ne alaka?)
-   Muz / Elma (İşte bu noktada koptum ben)

Şimdi bu nasıl bir yemek menüsüdür? Domates, peynir, ceviz, muz, cips,
elma! Stok fazlası mallar mı toplandı yoksa menüyü bakkal amcada kalan
mallara göre falan mı hazırladılar? Acaba Ritz Carlton'un böyle bir
menüsü var mı? Yani kimse "*dur kardeşim ne domates peyniri, sandviç
veriyoruz ya!*" demedi mi? Her şeye kıl olur bir durumum yok emin olun
çok pozitif gittim ve negatif de çıkmadım ama bunun gibi şaşırdığım çok
şey oldu. 500 kişilik salında 4 tane kafam kadar su şişesi tarzında
aletle su ihtiyacını giderme konusuna değinmiyorum bile.

Şimdi bazılarınız diyeceksiniz "INETA Summer Hit!"de su yoktu :) Biz
derneğiz! suya ihtiyacımız var :D Ben ticari kuruluşların aktiviteleri
ile karşılaştırıyorum.

![Elazığ tatilimde çektiğim bir foto, Google Elazığ şubesi olsa gerek
:P](media/Dertli_Kerem_Google_gerilmeleri/22102008_1.jpg)\
*Elazığ tatilimde çektiğim bir foto, Google Elazığ şubesi olsa gerek :P*

**Gelelim içeriğe...**

İçerikte sapıtma her aktivitede olur. Google'ınkinde de oldu. İlk 4
oturuma katıldım ve tamamen geyikti. Söylenene göre öğleden sonra
toparlamışlar kaliteyi, umarım öyle olmuştur ben çoktan kaçmıştım.
İçerikle ilgili en önemli sorun "verilmemesi gereken" bazı bilgilerin
verilmesiydi. Örneğin XXXX Google Bıdı bıdı logosunu sitenizde
kullanabilmeniz için 100.000\$ AdWords satışı yapmanız gerektiği :)
Doğal olarak bu o an için gereksiz olan bilgi bir anda insanlarda "eh
çıkalım biz o zaman buradan" tepkisi yarattı. Pazarlamacı değilim de
gördüğüm kadarıyla bu gibi bilgiler gerekmedikçe 500 kişilik salonlarda
söylenmiyor :)

Genel yorumum o salondan birilerinin "yok abi artık google kullanmam ben
ya" şeklinde çıktığı yönünde. Hatta bu bir yorum değil gerçek ama aynı
şey ile Microsoft Türkiye organizasyonlarında da çokça karşılaştım.
"*Herkesi mutlu etmeye çalışmak*" hatasına düşmemek gerek ama sanki
birkaç ufak ayarla bu aktivitelerin başarısı daha arttırılabilir gibime
geliyor.

İçerikle ilgili takıldığım diğer noktalardan biri de seminerde bir
yenilik olarak custom search hödö hödönün anlatılmasıydı. Artık bir
siteye yerleştirilen google arama motorunun istenilen diğer siteleri de
arayabileceği, bu sitelerin listesinin de özelleştirilebileceği
söylendi. Aklıma bir buçuk yıl önce yazdığım bir
[makale](http://daron.yondem.com/tr/post/5b00b378-2c9d-46d3-927c-b7e80dd3252a)
geldi. Hatta aynı makale bir de Google logosu dışında arama motoru
sisteminin tamamen özelleştirilebileceğini söylediklerinde aklıma geldi
:) Live.Com'da her ikisi de yıllardır yapılıyor hatta isterseniz
Live.Com logosu vs kullanmadan da ilerleyebiliyorsunuz. Ah ahh...

Daha ilginci Google Maps'in açık kaynak kodlu olduğu söylendi! Nesi açık
kaynak ben onu anlamadım? JavaScript ve DHTML kodları mı? Zaten onları
nasıl kapatacaksınız ki? Yoksa sunucu tarafındaki yazılımı mı açık
kaynak? Yani biz Google Maps'in sunucu tarafındaki altyapısının kodunu
inceleyebiliyor muyuz? Yoksa istemcideki "istemci yazılımını" kast
ederek bizi "Google Maps açık kaynak kodludur" şeklinde keklemeye mi
çalıştılar çok net anlayamadım :) Bilgisi olan varsa yorum yazarak beni
düzeltsin lütfen.

Bir de aktiviteye katılanlar hatırlayacaktır bir sunumda slayt
içerisinde video vardı ve oynamadı :) Sunumu Powerpoint ile hazırlar ama
Windows değil de anti-MS Mac'te göstereyim diye linkli video dosyasını
taşımayı unutursanız böyle olur. Dikkat etmek gerek bu gibi konulara.
Tabi slaytların tasarım rezaletine ve 10 punto 80 sayfa yazı içeren
slaytları hazırlayanların nasıl olup da konuşmacı olarak yüzlerce
kişinin karşısına en ufak bir sunum eğitimi almadan çıkarıldığına hiç
değinmeyeceğim. Ama yine diyorum ben öğleden sonra yoktum en son Hatice
adında bir bayanın sunumunu izledim (yemekten sonraki son sunum) ki
kendisi kaliteyi yükseltmiş olmasa herhalde bu yazım daha ağır olurdu.

MS TR etkinliklerindeki eleştirilerime duacıyım artık. En fazla
konuşmacıların hitap becerisi veya bilgi birikimini eleştiriyordum,
burada neler neler çıktı karşıma.

**Sonuç**

Optimizasyon vs geyiktir, esas para kullanıcıları kandırmakta :) Reklam
olduğunu anlamayıp bolca tıklasınlar yeter ;) Eh bunu nasıl
sağlayacağınız da meslek sırrı optimizasyonlar sınıfına giriyor. Tamam
tamam kabul ediyorum bir sitenin teknik olarak da aranabilir olması
gerek ama esas haksız rekabet diğer alanda yürüyor.

Sevgiler...


