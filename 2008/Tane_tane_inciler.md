---
FallbackID: 1962
Title: "Tane tane inciler..."
date: "2008-2-18"
EntryID: Tane_tane_inciler
IsActive: True
Section: software
MinutesSpent: 0
Tags: 
old.EntryID: 1cd9179f-0993-4e98-9b8e-2f91007c7173
---
# Tane tane inciler...
Bazı şeyleri tekrar etmek istiyorum. Çünkü eminim ki blogumu ziyaret
edenler, yeni ziyaret etmeye başlayanlar eski yazılarımda bu noktaların
hepsini yakalamakta zorlanacaklardır. Belki bazılarından da daha hiç
bahsetmemişimdir.

**Silverlight ve Flash rekabeti?**

Şimdi eğer Arçelik ile Escort birbirine rakipse Silverlight ile Flash da
rakip olabilirler. Malum Arçelik de bilgisayar üretiyor Escort da!! Ama
örneğin bizde 10 yıllık Arçelik buzdolabı var kaya gibi çalışıyor
maşallah :) Escort'un bilgisayarları kaç sene çalışıyor bilemiyorum.

Mesele şudur ki, aslında uzaktan baktığınızda bazı şeyler rakip gibi
gözükse de veya ileride rakip olacak olsalar da şu an değiller. Bugün
Silverlight ile Flash birbirine rakip değil. Birinin sahip olup
diğerinin sahip olmadığı bir sürü şey sayabilirim (yoruldum saymaktan, o
nedenle es geçeceğim şimdilik :)) İleride rakip olurlar mı? Bilmem!!
İnşallah.

**Silverlight ve Flex rekabeti?**

Silverlight hiç farkında olmadan Flex'in de reklamını yapar oldu.
Silverlight çıkana kadar Flex duymayanlar Flex'i duydu :) Tabi ki bu
güzel bir durum, dünyadan bir haber yaşamak hoş değil. Fakat Flex ile
Silverlight rakip değil ki! Flex'in sunucu ayağı var Silverlight'ın yok.
Daha fazla detay saymayacağım, gerisini sizin bana olan güveninize
bırakıyorum :)

**Silverlight nedir?**

Silverlight şu anda (Şubat 2008, bahsedilen sürüm 1.0) istemci tarafında
animasyonlarla zenginleştirilmiş, veri bağlantılı video zengini
uygulamalar geliştirme teknolojisidir. İleriki sürümlerinde
Silverlight'ın başka iddiaları da olacaktır ve şu an video yayını
konusunda nasıl "*bir numara*" ise eminim ki ileride diğer iddialı
olacağı dallarda da bir numara olacaktır.

**Silverlight için sunucu tarafında .NET Framework gerekir mi?
İstemcide?**

Hiçbir yerde gerekmez! Blogu araştırın :) Linux sunucuda çalışan bir
örneği biz yaptık birini de bir öğrencim :) Her ikisini de blogdan
duyurdum. İstemcide sadece Silverlight Plug-In yüklü olması yeterlidir.

*Buraya kadar soru cevap gelmişken bir süredir bahsetmek istediğim
birkaç şeyden daha bahsetmek istiyorum.*

**Neden bu kadar Silverlight delisisin?**

Yalansız yıllardır bunu bekliyordum. Microsoft yazılım geliştiricilere
araçlar üretmeyi çok iyi biliyor. Ben öyle "*sürükle bırak*"
programcılığını pek sevmem. Silverlight benim için her şeyi
yoğurabileceğim bir hamur. Muhteşem esnek, açık, rahat. Flash ile hiç
uğraşmamış bir adam değilim. Flash'lı çok proje yaptık. Ama Flash adına
üzgünüm :) Adobe düşmanı falan değilim, ACP logosu yukarıda duruyor.
Photoshop hala bir numara, vs vs. Ama bu Silverlight durumunu
değiştirmez.

**Gittiğin seminerlerden para alıyor musun?**

Hayır. **Neden?** Çünkü bunu bir gelir kapısı olarak görmüyorum. Benim
mesleğim programcılık, seminercilik değil :) Buradan bunu mesleği için
yapanları aşağıladığım gibi önyargı çıkmasın lütfen, kelimelere
takılmayalım. Benim tek amacım benim bildiğim birilerinin bilmediği
şeyleri gidip anlatmak. Yurt içi seminerlerde yol parası dahil hepsini
ben karşılıyorum. **Neden?**  Çok zevkli! (ödemek değil aktivitenin
geneli zevkli tabi :D)

**İnsan babasının hayrına yapar mı bu işi?**

Yoo yapmaz. Babamın hayrına yapmıyorum ki! Çok zevk alıyorum :)
Seminerlerime gelenlerin çoğu söyler o kürsüye çıktığımda insanlara bir
şeyler anlatırken mutlu olduğumu. İnanmayanları bir sonraki seminerime
beklerim :) Diğer yandan güzel şeyler de olabiliyor bazen. Örneğin
blogumdan benimle tanışan bir arkadaşın birkaç mailine cevap vererek
projelerinde yardımcı olduktan sonra :) bize kurumsal olarak iş
verdiler, para kazandık. Bir projelerini (yazılım) biz yaptık. **Seminer
verirken amacın bu mu?** Tabi, her seminer öncesi dua ediyorum,
*"inşallah izleyicilerden biri çıkışta bir proje paslar, iş verir"*
diye... Boş adamım ya ben :) Yağmur duası misali :)

**İnanmıyorum beklentin olmadığına!**

Anlatamıyorum herhalde :) Beklentim var ama tahmin edilenden farklı veya
alışılagelmiş bir beklenti değil benimki. Seminer çıkışı *"hocam
süperdi, çok yararlı oldu"* diyen her kişi beni öyle mutlu ediyor ki
bilemezsiniz. Kitabımı okuyup "*hocam ben böyle kitap okumadım*"
(abarttım:)) diyen birinin tepkisindeki değeri anlatamam.

**Microsoft ile ilişkileri sıcak tutmak için mi Silverlight?**

Bu soruda art niyet var ama haklısınız :) (soruyu sormakta haklısınız
:)) Son dönemde Microsoft Türkiye ile güzel bir iletişim içerisinde
olduğum doğru. Bu sevindirici bir durum, hem benim adıma hem de blog
okuyucularım adına. Ama ben bu ilişkiler ısınmadan önce de Visual Studio
kullanıyordum :) 10 yıl önce QBasic ile yazdığım oyun var benim :) Yani
bende bir değişiklik olmadı, sadece benimle ilgili bir farkındalık
oluştu. Bunu sağlayan da kitabım ve blogum oldu. Bu farkındalık
oluştukça ben de daha fazlasını vermem gerektiğini düşündüm. Daha teknik
içerik yazmaya çalıştım bloguma. Sizler okudukça daha güzelini yazmak
istedim. Kitabım satıldıkça daha çok yazmak istedim. Elimden geldiğince
de yapacağım. Keşke daha fazlasını yapabilsem :(

**Eğitim sektöründe yer edinmek için mi bunlar?**

Açık konuşayım eğitim sektörü ölü :) Yani yazılım üreterek daha çok para
kazanılır. Hele bir de zaten benim gibi şirket sahibi iseniz yani
girişimci iseniz daha da rahat. Bunu sektörde kime sorarsanız size
söyleyecektir. Ha belki kendi eğitim şirketimi açsam kazanır mıyım? Eh
kazanırım, da değmez :) Ben 4 ay çalışıp bir projeyi 4 kişilik bir
müşteriye teslim etmeyi tercih ederim. 2 haftalık eğitimde 12 kişiyi
memnun etmeye çalışmaktan daha kolay :) Eğitim sektörünü genelde
kurumlar müşteri ağı kurup sonrasında yazılım veya danışmanlık satmak
için bu ağı kullanırlar. Ben sanırım biraz tersten başlamışım :) Özetle
eğitim sektöründe "şu an için" (büyük konuşmamak adına) tam zamanlı yer
almayı düşünmüyorum. Tabi ki eğitimler veriyorum ama sadece proje
geliştirdiğim konularda. Bu bağlamda bir "eğitmen"im ama herhalde bir o
kadar da "yazar"ım :) Umarım ne demek istediğimi anlatabilmişimdir.

Gecenin birinde yazdığım güzel bir yazı oldu. Bir süredir bloga yazmayı
düşündüğüm bazı şeyleri de böylece yazabildim. Yukarıdaki listeye soru,
cevap veya yorum eklemek isteyenleri merakla bekliyorum ;)

*P.S.: Yukarıdaki soruların hepsi dolaylı yollardan bana gerçek hayatta
ulaşmıştır. Yani bu soruları yayınlamamdan yola çıkarak "ateş olmayan
yerden duman" deyimine bir yolculuk yapmamakta fayda var :)*



*Bu yazi http://daron.yondem.com adresinde, 2008-2-18 tarihinde yayinlanmistir.*
