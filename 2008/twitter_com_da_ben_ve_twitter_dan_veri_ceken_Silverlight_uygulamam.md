# twitter.com'da ben ve twitter'dan veri çeken Silverlight uygulamam
Uzun süredir "*Yahu nedir ki bu twitter??*" şeklinde düşünerek takip
ediyordum olan biteni. Bugün biraz zaman bulunca twitter.com üzerinden
kendime yeni bir hesap açmaya karar verdim. Hesabımı açmamla beraber cep
telefonuma twitter hesabımı güncelleyebileceğim uygulamaları da yüklemem
bir an bile sürmedi :) Peki neden?

Genelde seminerlerde ve farklı etkinliklerde karşılaştığım sorunlardan
biri de o etkinlikten insanların anında haberdar olamıyor olması. Hatta
bazen "*Biz de oradaydık o gün! Tüh görüşemedik*" veya "*Bilsek
gelirdik, yakındaydık aslında*" gibi yorumlar hep oluyor. İşte twitter
bunun çözümü. Maksimum 140 karakterlik mesajlar ile twitter hesabınıza o
an ne yaptığınızı yazıyorsunuz, böylece arkadaşlarınız sizi takip
edebiliyor. Facebook'tan alışkın olduğumuz "Status"ün epeyce gelişmiş
hali diyebiliriz. Hemen[twitter.com](twitter.com) adresinden kendinize
bir hesap edinebilirsiniz. Sonrasında da takip etmek istediğiniz
kişilerin site üzerinden seçerek hesabınıza ekleyebiliyorsunuz.

Eğer sisteme cep telefonunuzu da tanıtırsanız, özel olarak seçmiş
olduğunuz kişilerin twitter hesaplarında bir değişiklik olduğunda size
de bir sms geliyor. Hatta doğrudan sms ile kendi hesabınızı da
değiştirebiliyorsunuz. Ben şahsen GPRS üzerinden çalışan harici bir
uygulamayı şimdilik tercih ediyorum.

Anlayacağınız artık beni daha yakından takip etmek isteyenler bunu
twitter ile yapabilecekler :) <http://twitter.com/daronyondem>
adresinden beni kendi profilinize ekleyebilirsiniz. Sadece seminer ve
aktiviteleri değil "*Taksim Bambideyim*" şeklinde mesajları da yazmayı
düşünüyorum :) belki beraber birer ıslak hamburger yeriz :)

**twitter Silverlight uygulaması yollarında...**

Twitter'daki son 5 postun blogumda da gözükmesi için twitter'ın kendi
sitesindeki araçlara baktığımda HTML ve Flash içerikli uygulamalar
gördüm. Özellikle HTML ve JavaScript ile yapılana bakınca aslında
istemciye JSON formatında veri gönderdiğini görerek biraz güldüm. Çünkü
bu veri kaynağı ile kolaylıkla bir Silverlight uygulaması yapılabilirdi.
Ve yaptım :) Hemen sitenin yan tarafında çalışır halini görebilirsiniz.
Tabi ki uygulamanın açık kaynak kodlarını da sizlerle paylaşıyorum.

Kolay gelsin ;)

[twitter.com Silverlight uygulaması - 16052008\_1.rar (6,69
KB)](media/twitter_com_da_ben_ve_twitter_dan_veri_ceken_Silverlight_uygulamam/16052008_1.rar)



*Bu yazi http://daron.yondem.com adresinde, 2008-5-17 tarihinde yayinlanmistir.*
