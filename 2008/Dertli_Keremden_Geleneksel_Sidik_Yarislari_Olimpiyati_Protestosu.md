# Dertli Kerem'den Geleneksel Sidik Yarışları Olimpiyatı Protestosu!
Web ortamında herhangi bir şeyin yayınını yapanlar arasında ilginç bir
sidik yarışı var :) Yok efendim senin siten alexa.com'da kaçıncı sırada,
yok Google PageRank'in bilmem kaç... Bu muhabbetlerin "*Benim babamın
arabası 240 basıyor ya seninki?*" den bir farkı varsa lütfen dürtün
beni:)

Peki diyeceksiniz ki senin derdin ne şimdi? :) Bundan birkaç ay önce
birilerinin bariz gazına gelerek :)
[blograzzi.com](http://www.blograzzi.com/blog/daron.yondem.com/tr)'a üye
oldum ve blogumu oraya ekledim. Aslında o noktada gaza gelmekten öte
düşündüğüm şey "*Belki blogumdan haberdar olmayan ve faydalanabilecek
birileri varsa onlar da bu vesile ile haberdar olur ve faydalanır*"
şeklindeydi. Bugün blog istatistiklerime baktığımda pek öyle bir etki
göremiyorum, tabi arada sadece 5-6 kişi kazandıysam bilemeyeceğim, o da
çok yeterli bir rakam aslında. Her neyse, blograzzi'ye göre Türkiye'nin
en çok ziyaret edilen ilk 20 blogunda benimki de var.

**Hooop! Bir dur bakalım!**

Son paragraftaki cümlem tamamen kolpadır :) Neden mi? Evet doğrudur, ilk
20'de benim blogum da var ama hangi ilk 20? Türkiyenin? Yoo alakası yok.
Benim blogum blograzziye üye değilken ben Türkiye'de değil miydim?
Değinmeye çalıştığım nokta ilk 20'ye girenlerin kendilerini Türkiye'nin
XXX'i zannederken aslında sadece kendi hayali blograzzi üyeleri
dünyasında ilk 20'de oldukları. Bu arada blograzzi ile alıp veremediğim
bir şey yok, anlamadığım şey insanların gereksiz gazları ve sidik
yarışları. Tabi bir de üzerine bunlardan habersiz reklamcılar, pazarlama
(uzmanları).

**Alexa.com mu?**

Hayatımda karşılaştığım en "kolpa" ve bir o kadar ciddiye alınan
sitelerden biri de alexa! Dediklerine göre Alexa ranklerine göre
sitelere reklam veren kurumlar bile var! Bu insanların cidden IT'den
haberleri yok, işte canım ülkemde IT işini non-IT marketingciler yaparsa
böyle olur. Birincisi Alexa'nın istatistiklerini topladığı en önemli öğe
kendi Toolbar'ıdır ve bu Toolbar bugünün en popüler işletim sistemi
Vista'da çalışmamaktadır :) Yani Alexa beni adam yerine koymuyor! Hatta
son bir yıldır yeni laptop alıp beraberinde gelen işletim sistemini
kullanan kimseyi kayda aldığı falan yok Alexa'nın! Eeee peki o zaman
bana ne Alexa'nın fikrinden! Bu arada isteyenler nette bir aratsın Alexa
Booster diye Proxy üzerinden pingler atarak Alexa Rank'inizi yükseltir,
denenmiş, test edilmiş, onaylanmış hatta bu hizmet 6 yıl önce şirket
tarafında bir müşterimize satılmıştır :) Geçmişler olsun!

**Technorati mi?**

Kaç kişi sizin blogunuza link vermiş? Kaç tane vermiş? Aslında bu
soruların cevapları sitenizin popülerliliği ile ilgili çok ciddi
ipuçları verebilir fakat biz Türk'üz! :) Link satış piyasası var! Bu
Google PageRank için de geçerli. Beyaz fon üzerine beyaz yazı ile
linkler konuyor sitelere :) (Herhalde CSS'de display:none kodunu
bilmiyorlar) hadi onu bırakın ufacık yazı içi linkler konuyor para
karşılığı! Böylece benim bloguma daha fazla link var benimki daha çok
okunuyor! Hay Allah'ım ya! Cidden işimiz gücümüz yok bu mudur yani?

**Peki neden?**

Özellikle şu son katıldığım Google seminerleri sonrasında bu olayları
daha net anlama şansım oldu. İnsanlar içerik paylaşmak veya faydalı
olmak derdinde değiller. Sadece para kazanmaya çalışıyorlar. O nedenle
her ne daha çok okunur ise onu yazıyorlar, her ne daha çok seyredilir
ise onu gösteriyorlar ve reklam taktikleri ile internette reklam
yayınlayan kurumları sömürüyorlar. Kurunun yanında yaşı da yaktığımın
farkındayım. Tüm bunları neden yazdım? Dün biri bana "*hocam sen Dertli
Kerem yazılarını arttırsan senin blog daha çok okunur, teknik yazıları
kimse anlamıyor*" dedi :) Tabi arkadaşımı anlıyorum "**İnsan kendisi
neyse karşısındakini de öyle sanırmış!**". Maalesef arkadaş kendisi
anlamadığı için herkes anlamıyor sanıyor ama ben bana gelen maillerden
kiminle muattap olduğumu çok iyi biliyorum! İkincisi; biliyorum, teknik
olmayan yazılarım (Örn:Dertli Kerem serisi) daha çok yorum alıyor çünkü
bunlar üzerine daha çok konuşulabilir konular! SQL'den veri çekmeyi
anlattığımda eğer konuyu anladıysanız üzerine ne yorum yapabilirsiniz
ki? "*Hocam valla helal olsun böyle SELECT çekenini görmedim!*" falan mı
yazacak insanlar?

Arkadaşlar benim olayım belli, ilgilendiğim şeylerle ilgili bildiklerimi
paylaşırım elimden geldiğince. En paylaşılmayanı paylaşıp katma değeri
yüksek tutmaya çalışırım. Keyif almadığım işi salt sizin hoşunuza
gidecek diye yapmam, üzgünüm! Bir keyif alınacaksa hep beraber alırız,
tadından yenmez! Öyle milyonlarca kişi girsin yazılarımı okusun derdim
de yok, bilen bilir, okuyan okur, kalan sahalar bizimdir! Alakasız tipi
de sevmem, istemem! Sinirlendirmeyin adamı! :) Offf :D Dertli Kerem
oldum sonunda valla...

Hepiniz kalın sağlıcakla...



*Bu yazi http://daron.yondem.com adresinde, 2008-10-27 tarihinde yayinlanmistir.*
