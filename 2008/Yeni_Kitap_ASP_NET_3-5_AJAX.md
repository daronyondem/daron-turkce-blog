---
FallbackID: 2059
Title: "Yeni Kitap": ASP.NET 3.5 AJAX
date: "2008-5-18"
EntryID: Yeni_Kitap_ASP_NET_3-5_AJAX
IsActive: True
Section: software
MinutesSpent: 0
Tags: AJAX
old.EntryID: 15adba9f-e264-45ac-a318-b5038c24f488
---
Tam bir yıl olmuş; ASP.NET AJAX kitabım basılalı üzerinden bir yıl
geçmiş. Oysa ilk altı ayda kitap tükenmişti ve Pusula Yayıncılıktan "*2.
baskıya gireceğiz yenilenecek bir şey var mı?*" sorusu gelmişti. Cevabım
özellikle yayıncı için biraz acı verici oldu; "*ASP.NET 3.5 geliyor yeni
kitap yapmamız gerek, çok değişiklik var!*" Böylece eski kitabın ikinci
baskı meselesini durdurarak hemen yeni kitap çalışmasına başladım ve
ancak bitti :)

![ASP.NET 3.5 AJAX Kitabı
Kapağı](media/Yeni_Kitap_ASP_NET_3-5_AJAX/17052008_1.jpg)\
*ASP.NET 3.5 AJAX Kitabı Kapağı*

**Kitapta neler var?**

Toplamda 700 sayfayı bulan bir AJAX kitabı olarak aslında ASP.NET ile
AJAX'ı öğrenmek isteyenlerin ihtiyaç duyabileceği neredeyse her şey var
diyebilirim. Farkındaysanız kesin konuşmuyorum :) çünkü bir sonraki
baskıya ekleyeceğim bir bölümü kenara not aldım bile :) Eksikler hiçbir
zaman bitmez ama şu an kitabımı elime alıp baktığımda şu kadar iddialı
konuşabilirim; "*ASP.NET 3.5 AJAX Dünyada bulabileceğiniz en iyi 5 kitap
arasındadır.*" Türkiye'de zaten herhangi bir rakibi yok kitabın. Sanırım
bir sonraki baskısından sonra dünyada da olmayacak :)

Kitap içerisinden baştan başlayarak JavaScript, XML, XSLT, XPATH, CSS
konularına giriş yaptıktan sonra el yapımı AJAX tekniklerine
değiniyoruz. Sonrasında bağımsız JavaScript kütüphanelerini inceliyoruz.
Tüm bunları kapsayan ortalama 200 sayfalık bölüm ASP.NET'ten tamamen
bağımsız olarak diğer sunucu programlama (ASP, PHP) dilleri ile de
rahatlıkla kullanılabilir bilgiler içeriyor. Altyapıyı hallettikten
sonra ASP.NET tarafına geçip sunucu taraflı kütüphaneleri incelemeye
başlıyoruz. ASP.NET 2.0 ile AJAX kullanımı ve sonrasında da ASP.NET 3.5
tarafına geçerek ilerliyoruz. Sona doğru AJAX Control Toolkit'i
inceliyor, örnek bir AJAX kontrolü geliştiriyor ve "Sorunlar ve
Taktikler" bölümünde de tüm AJAX projelerinde karşılaşacağınız genel
geçer sorunlara çözümler arıyoruz. Kitaba noktayı koymadan önce de
"Gelecekten Nameler" bölümünde bizi gelecekte bekleyen gelişmeleri
irdeliyoruz.

**Türkiye'de İlk WPF DVD Arayüzü**

Kitap ile beraber gelen DVD içerisinde tüm Visual Studio 2008 Express
ailesini bulabilirsiniz. Örnek kodları arayüz içerisinde inceleyebilir
örnekleri doğrudan DVD üzerinden ASP.NET Development Server ile otomatik
çalıştırabilirsiniz. Kitapta kullanılan tüm yazılımlar DVD içerisinde
bulunuyor. Ayrıca DVD içerisinde 4 farklı konuda görsel dersler de
bulunuyor. Bunlardan ikisini [nedirtv.com](http://www.nedirtv.com)
üzerinden sizlerle daha önce paylaşmıştım.

![WPF DVD
Arayüzü](media/Yeni_Kitap_ASP_NET_3-5_AJAX/17052008_2.jpg)\
*WPF DVD Arayüzü*

DVD'nin arayüzünü tamamen WPF ile hazırladım. Arka planda VB.NET
kullanarak gerçekten çok hoş ve kolay bir deneyim olduğunu
söyleyebilirim.

**Eski kitap var bende, yenisini almalı mı?**

Bu cevaplaması zor bir soru. Ben olsam alırdım. Eski kitabı tamamen
okuyanlara "Yeni neler var?"dan bahsetmek istiyorum. İlk olarak kitap
tamamen elden geçirildi. Bu sefer kitapta **hem VB hem C\#** örnekleri
var. IIS 7.0 kurulumu ve ASP.NET 3.5 ile entegrasyon var. Tüm örnekler
Visual Studio 2008 üzerinden hazırlandı. Neredeyse her bölümde ufak
tefek eklemeler var, hatta bazı bölümler başlığı aynı kalsa da baştan
sıfırdan yazıldı. Örneğin "Sorunlar ve Taktikler"deki "Drag'n'Drop"
bölümünü sıfırdan farklı bir tekniği anlatarak yazdım.

Bunların haricinde kitapta yeni JavaScript debugger araçları, WCF ile
AJAX örnekleri, UpdateProgress ve Silverlight örneği, JSON ile LINQ
kullanımına dair JLINQ bölümü bulunuyor. Bunların hepsi eski kitapta yer
almayan konulardı. "Sorunlar ve Taktikler" bölümünde Cross-Domain veri
aktarımı taktiği, sürükle ve bırak sorunu çözümü gibi yenilikler var.
AJAX Control Toolkit bölümünde neredeyse her kontrolde bir yenilik var,
Control Toolkit paketi geçen yıldan bu yana çok değişti. Control Toolkit
kontrollerinin Visual Studio 2008 içerisindeki kullanımı da değişti. Tüm
bunları kitaba yansıttım.

Gelelim en önemli noktaya :) Kitapta 2 yeni kocaman bölüm var. Bunlardan
biri "JavaScript Kütüphanaleri" bölümü. Bu bölümde sanırım bugüne kadar
herhangi bir basılı kitapta bahsedilmemiş olan bağımsız JavaScript
kütüphanelerine değindim; **Mootools, Prototype, jQuery** kesinlikle bir
AJAX geliştiricisinin bilmesi gereken konular. Tabi ki bu kütüphanelerin
tüm detaylarını inceleyemedik, aksi halde her biri için ayrı birer kitap
yazılabilir. Ben yaklaşık yetmiş sayfalık bir içerik ile olabildiğince
ASP.NET AJAX uygulamaları geliştirirken işinize yarayacak kısımları ele
alarak biraz da ipin ucunu göstermiş olmak istedim.

Diğer yeni bölümümüz ise "Gelecekten Nameler" bölümü. Çok yakında .NET
Framework 3.5 SP1 ile beraber yeni AJAX kontrolleri karşımıza çıkacak.
İşte bu kontroller bu bölümde anlatılıyor. Ayrıca Internet Explorer
8.0'ın getireceği yeni AJAX özellikleri de bu bölümde bulunuyor.
Anlayacağınız bölümün adının da hak ettiği şekilde bu bölümde "geleceğe
yolculuk" yaparak ileride karşımıza çıkacaklar göz atıyoruz.

**Peki kaç para kardeş bu kitap?**

Bu aslında çok önemli bir soru :) Cevaplamadan önce aslında bu soruyu
alenen yazmamın nedenini anlatıyım. Yaklaşık iki veya üç ay önce
kütüphanemdeki tüm ASP.NET AJAX kitaplarımı seminerlerde hediye ettiğim
için elimde kendi kitabımdan hiç kalmamıştı. Pusula Yayıncılık'ı
arayarak kitabımdan bir adet istediğimi söylediğimde bana "*Bizde stok
kalmadı ki!*" cevabını verdiklerinde ufak bir şok geçirdim. "*Tanrım
kitabım bende yok!*"

Hemen mağaza mağaza gezerek sonunda kitabımdan bir adet buldum ve satın
aldım. Kasiyer 30 YTL istediğinde ufak bir şok geçerdim. "*Benim kitabım
30 YTL miymiş?*" Gerçekten unutmuşum kitabımın ne kadara satıldığını. O
verdiğim 30 YTL can acısı gibi oturdu içime. Tabi kitabın içeriği ile
bir değerlendirme yaptığınızda belki 30 YTL çok değildir ama benim o
kitaptan öğrenebileceğim bir şey yok ki! :D

Her neyse, durum böyle olunca yeni kitabımla ilgili düşünmeye başladım.
Yaklaşık 200 sayfa ek içerik olacak ve bu sefer CD yerine DVD veriliyor.
Üzerinden bir de bir yıl geçmiş, onun da zammı var. Yeni kitap feci
pahalı olacak! Bu düşünce beni epey rahatsız etti. Sonuçta oturdum,
düşündüm, taşındım ve bir karar verdim. Kitaptan telif hakkı
almayacaktım. Hakkımdan feragat etmenin yasal anlamda sözleşmelerde
sorun yaratabileceği için telif hakkını %1 gibi sembolik bir rakama
indirerek Pusula ile bu şekilde karara vardık. Onlar da bu durumu
kitabın satış rakamına yansıttılar ve kitabı bu kadar değişiklik ve
aradan geçen 1 yıla rağmen 37 YTL şeklinde sonlandırabildik.

Bana sorarsanız hala pahalı :) O nedenle tavsiyem kitabı online satış
mağazalarından almanız. Böylece dağıtımcıyı aradan çıkardığınızda ciddi
bir indirim almış oluyorsunuz. Kitap
[hepsiburada.com](http://www.hepsiburada.com/productdetails.aspx?categoryid=211651&productid=kpusula178)'da
şu an havale ile 28,5 YTL, çok yakında tahminimce daha da indirimli
olarak [kitapyum.com](kitapyum.com) üzerinde de yerini alacaktır.

Vatana, millete hayırlı olması dileği ile ;) Hepinize kolay gelsin.

*Not:Kitap
[kitapyurdu.com](http://www.kitapyurdu.com/kitap/default.asp?id=433094&sa=39670076)'ta
**24 YTL** :)*


