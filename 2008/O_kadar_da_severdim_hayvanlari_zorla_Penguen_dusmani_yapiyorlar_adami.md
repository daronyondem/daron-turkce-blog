# O kadar da severdim hayvanları, zorla Penguen düşmanı yapıyorlar adamı!
Ahh ahh :) Pireler berber iken ben demiştim ki "*Dünyada hiçbir kurum
istemci tarafında Linux'e kurumsal destek vermiyor*". Herkes istemci
tarafından ayağı çekti fakat gel gelelim canım ülkemde yine işler
dünyanın tersine işliyor. "Amerika'yı tekrar keşfetmeyi" mastürbasyon
kıvamında çok seviyoruz! Daha derin yorumlara girmeyeceğim ama birkaç
sözüm var :)

Geçenlerde kişisel olarak katılmasam da katılan arkadaşlardan
Ankara'daki Bilişim'08 etkinliği ile ilgili haberler aldım. Ben neden mi
katılmadım? Teknik olmayan aktivitelere olabildiğince katılmıyorum.
Nitekim Allah'ın işine bakın ki aynı saatlerde ben de Ankara'da başka
non-technic aktivitelere katılmak zorunda kaldım! Her neyse, sonuçta
tahmin ettiğim gibi teknik bir insan bakış açısı ile bana iletilene göre
"geyik" geçmiş aktivite. Tahminlerim doğru çıkmış.

Peki ben neden bu yazıya başladım? :) Şimdi efendim; Pardus ekibi
Bilişim'08'de yeni bir program duyurdu. **Pardus Göç Ortağı** programı
adı altında şu an için iki ortak bulmuşlar kurumlara destek verebilecek.
(evet doğrudur, İKİ) Yine yıllardır diyorum :) Pardus ekibinin amacı
"*İşletim sistemimiz tüm Kamu'da kullanılsın. Eh kim destek verecek?
Tabi ki biz!*" :) Amacım kimseyi zan altında bırakmak değil fakat kendi
ekosistemlerini yaratmaya çalıştıkları ortada ve bu durum çok doğal.
Fakat nedense bana Microsoft'un yıllar önceki politikalarını hatırlattı
:) Yakında "Pardus Altın Göç Ortağı" logoları falan görürseniz
şaşırmayın. Aklın yolu birdir ama bazı akıllar geriden takip ediyor.

"Artık göç etme zamanı geldi" diyorlar :) Ben de diyorum ki "Göçebe
hayatından yerleşik yaşama geçeli uzun zaman oluyor, uyanın!" :) Biz
tarlaları ektik, ekinleri aldık ne göçü kardeşim? Ha tabi ki
değişiklikten korkar bir yapım yok ve kesinlikle yeri geldiğinde göç
edebilmek de bir cesarettir ve gerekir. Ama çakma işletim sistemleriyle
değil!

![Bir gün herkesin kendi mutant Linux'u olacak böyle
giderse.](media/O_kadar_da_severdim_hayvanlari_zorla_Penguen_dusmani_yapiyorlar_adami/21112008_1.jpg)\
*Bir gün herkesin kendi mutant Linux'u olacak böyle giderse.*

Ağır gittiğimin farkındayım ama gelin dürüst olalım. Bugün Linux
kullanacak olsam gider Ubuntu kullanırım, kedigillerle işim olmaz. Bu
yolda harcanan emeğe de zamana da cidden yazık. Farklıyız marklıyız
derken bir baktım ki Pardus ekibi de "ön yüklü sistemler" satma yolunda
adımlar atmış. Hani kızıyorlardı ya neden Windows yüklü geliyor parasını
ödüyoruz diye :) (Ki oradaki para normal lisanstan çook azdır ve
kurumsal teknik destek masrafları azaldığı için onu tercih ederler)
Şimdi Pardus yüklü gelecek beleşe! Teknik destek gerekirse buyurun "Göç
Ortağı" yardım etsin. O da mı beleşe? Tabi ki hayır. İşletim sistemini
verdiler artık teknik desteğe de ödeyelim değil mi? Valla ben işletim
sistemine ödemekte de sorun görmüyorum, üzerine de ücretsiz destek
alıyorum ;) daha pratik gibi ama tercih meselesi tabi.

Sonra... Sertifikalı Pardus eğitim merkezleri açıyorlarmış. :) Neden bu
hareketler bana tanıdık geliyor? PDE :) Pardus Destek Elemenı! Orada
burada duyarsanız şaşırmayın Pardus tarafı da sertifikasyona el atıyor. 

Şimdi arkadaşlar bir tarafta Microsoft'un ürünleri ile Microsoft'un
ürünleri üzerine ürün geliştirip tekrar Microsoft'a satan firmalar
varken ülkemizde! Bir tarafta da açık kaynak kodlu bir işletim sistemini
alıp makyajlayıp ekosistem oluşturup fayda sağlayacağını düşünenler var.
Benim aklım ermiyor. Yapacaksak oturalım adam gibi kendi işletim
sistemimizi yazalım yok makyöz olacaksak ben yokum.

Çıkmışlar Pardus için "Ulusal Bağımsızlık" diyorlar. Eğer siz dış
ticareti bağımlılık olarak görüyorsanız (MS'den lisans satın almak)
cidden işimiz var. Ha dış ticaret yapamayız biz aldığımız sattığımızı
hep geçer içeride en azından rezil bir şey üretip onla idare edelim
diyorsanız yine işimiz var. Güvenlik diyorsunuz, devletlere kodlar
açılıyor diyoruz ayrıca dünyada en hızlı güvenlik açığı kapatan firma
MS! Pardus kamuda kullanılsın, insanlar bir saldırsın bakalım çıkacak
güvenlik açıklarını ne kadar hızlı kapatabileceksiniz. Güvenlik açığı
çıkmaz derseniz "Programcı değilsiniz" derim. Tasarruf diyorsunuz ben de
size "Bırakın harcadığınızı hesaplamayı kazandığınızı hesaplayın"
diyorum! Yoksa sürekli ufalırsınız! "Yerel bilgi birikimi" diyorlar...
Ben yurt dışına gidip Silverlight ve Expression Studio eğitimleri
verdim! Ben ofiste mi ürettim Silverlight'ı? Bunların arkasına
sığınmayın, cidden yazık.

Bu Parduscular yüzünden penguen düşmanı oldum ya...

Kalın sağlıcakla...



*Bu yazi http://daron.yondem.com adresinde, 2008-11-21 tarihinde yayinlanmistir.*
