# Kitaplık Kardeşliği 

Özellikle yabancı bloglarda bir süredir "yeni moda" diyebileceğim bir
akım olarak blog sahipleri kütüphanelerinin fotoğraflarını çekerek
okudukları kitapları kısaca tanıtıyorlar. Ben de bu modayı Türkçe Blog
dünyasına taşımak üzere kendi kitaplığımın bilgisayar kitapları
bölümünün fotoğraflarını sizlerle paylaşacağım. Kitapları konusuna göre
ayırmaya çalıştığım için arada İngilizce kitaplar hatta epey eski Türkçe
kitaplar da var.

![Kitaplığım Raf
1](media/Kitaplik_Kardesligi/31102007_1.jpg)

Soldan sağa doğru kitapları sırasıyla değerlendireceğim.

**Ajax In Action** kitabı adından da anlaşılacağı üzere İngilizce bir
kitap. Kitap ağırlıklı olarak AJAX uygulamalarına yönelik taktikler
içeriyor. Giriş seviyesine hitap eden kitabı sanırım bundan yaklaşık iki
yıl önce almıştım.

**ASP.net AJAX** Pusula Yayıncılık'tan çıkan [benim
kitabım](PermaLink.aspx?guid=955bda47-4d8a-4544-8a11-3d416693ac8a) :)

**AJAX Patterns and Best Practices**, AJAX ile ilgili İngilizce olup
paramı ziyan ettiğimi düşündüğüm kitaplardan biri.

**Foundation of Atlas** da yine İngilizce bir kitap. AJAX Extension'ın
yayınlanmadan önceki sürümleri ile ilgili bilgiler içeren, şu an pek
işlevsel olmayan bir kitap.

**pro AJAX and the .NET Framework 2.0** kitabı adının aksine pek de
profesyonellere yönelik bir kitap değil. Herhangi bir AJAX kitabından
farklı bir içeriği yok.

**ASP.NET AJAX Control Toolkit** kitabı Türkçe bir kitap. [Nuri
Çankaya](http://www.nuricankaya.com/), [Burak
Batur](http://burakbatur.blogspot.com/) ve Ömer Çelik tarafından kaleme
alınmış. Control Toolkit ile ilgili örnekler sunan Türkiye'nin ilk AJAX
kitabı.

**Programming Atlas** yine İngilizce kitaplardan biri. Şu an için
içeriği tamamen gereksiz olan ASP.NET AJAX Extension'ın Atlas'dan
sonrasında değişen bir sürü eski özelliğini anlatan eski bir dost
diyebilirim kitaba.

**AJAX Hacks** yayınlandığı günlerdeki bir kaç AJAX sorununun çözümünü
içeren toplamda 15 sayfalık içeriği hariç orijinalliği olmayan İngilizce
bir kitap. Ama o zamanlarda o 15 sayfa için değerdi :)

**Professional AJAX** gerçekten başarılı bir kitap. AJAX'ı platform
bağımsız olarak detayları ile anlatabilen nadir İngilizce kitaplardan.

**Web 2.0 Programming** adından beklediğimi bana veremeyen bir ASP.NET
programcısının kullanabileceği pratik bilgiler ve uygulamalar içermeyen
bir ürün.

**QuickBasic 4.5** :) Hayatımın kitaplarından. Süper!

**Visual Basic 4.0** tam bir Memik Yanık şaheseri. Herhalde Memik
Yanık'ın bildiği bir konuyu birilerine anlatamama ihtimali yoktur.
Kitabın dili gerçekten çok başarılı. Tabi bugün için artık demodu bir
konu :)

**Visual Basic .NET** [Yeliz Korkmaz](http://www.yelizkorkmaz.com/)'a
ait başarılı bir giriş seviyesi VB kitabı. Satın aldığım dönemde "Acaba
içinde bilmediğim bir şeyler var mıdır?" dediğim fakat sonrasında
sanırım birkaç method bulduğum bir kitap. Tabi burada suç yazarda değil
:) VB.NET'i üç sene kullandıktan sonra giriş seviyesi kitap alan bende.

Bir huyum vardır. Eğitimlere veya seminerlere katılırken, kitap alırken
seviyelerine pek dikkat etmem ve bilmediğim en ufak bir şeyle
karşılaşabilirim ümidiyle ilerlerim. Sadece tek bir sayfasından
faydalandığım kitaplar olmuştur ama bu bile yetmez mi? Tabi, daha
fazlasını herkes ister ama bilgi o kadar değerli ki, bence bu bile
yeter.

**Kurumsal .NET Uygulamaları** [Aykut
Taşdelen'](http://www.aykuttasdelen.net/)in kaleme aldığı gerçekten
güzel bir eser. Türkiye'de özellikle teknik konularda yüksek seviyeli
içerik bulmak zor. Eğer klasik .NET kitaplarından sıkıldıysanız, daha
fazlasını arayanlara bu kitabı tavsiye edebilirim.

**Visual Basic .NET 2005** bir Palmiye klasiği. Palmiye Yayıncılık'ın
kitaplarının benim gözümde apayrı bir yeri vardır. Çok farklı bir
kitleye hitap ediyorlar. Eğer .NET dünyasında yeni gireceksiniz hızlı
bir giriş için tercih edebilirsiniz. Benim yine bu kitaptan yakaladığım
birkaç metod vardı VB'de :) "*Yıllardır nasıl olmuş da görmemişim
bunları.*" dediğim.

**Object Oriented Programming with VB.NET**. Bu kapsamda kitaplığımda
yan yana üç kitap var. Her biri farklı yayıncıların. Her kitapta da
eksikler var. Esas mesele bu kitapların Türkçe'sine acilen Türkiye'de
ihtiyaç var. Özellikle VB.NET programcılarının Nesne Tabanlı
Programlama'dan haberleri yok.

**ASP.NET 2.0** kitabı 1100 sayfalık İngilizce bir ASP.NET 2.0 KİTABI :)
Kitap budur diyorum ve üzerine ekliyorum; ASP.NET 3.5 acaba ASP.NET
2.0'ın üzerine AJAX, LINQ vs eklenince kaç sayfalık bir kitap olacak :)

**ASP.NET & XML** kitabını XML'in markalaştığı yıllarda almıştım
sanırım. Kitabın adında XML'in kullanımının belki bir nedeni de budur
zaten. Giriş seviyesi için ASP.NET 1.1'i anlatan başarılı Türkçe bir
kitap.

**A First Look at ASP.NET 2.0** sanırım dünyadaki ilk İngilizce ASP.NET
2.0 kitaplarından. Yanlış hatırlamıyorsam ASP.NET 2.0'ın betası
üzerinden yazılmıştı.

**ASP.NET** bir [Nuri Çankaya](http://www.nuricankaya.com/) klasiği.
Eski bir ASP geliştiricisinin hızlıca ASP.NET'e geçişini sağlayabilecek
ilk Türkçe ASP.NET kitabı.

**ASP.NET 2005** de yine bir Palmiye Yayıncılık kitabı. Kurumun diğer
kitaplarının artılarını taşıyor.

**MCAD-MCSD** orijinal Microsoft MCAD-MCSD hazırlık kitaplarının ikinci
cildi :) Muhteşem kitaplardır, ansiklopedi tadında.

![Kitaplık Raf
2](media/Kitaplik_Kardesligi/31102007_2.jpg)

İşte benim sevdiğim rafa geldik :)

**Hacking Exposed** kitabı Ethical Hacking eğitiminde verilen başarılı
bir güvenlik kitabı. Kitap İngilizce ve epey ağır bir içeriği var.

**Flash MX 2004** :) Bana şu anda "Hey gidi günler hey!!" dedirten
kitaplardan biri :) "Bir zamanlar Flash vardı!" desem sanırım çok
iddialı olur :) ama Silverlight varken bir daha bu kitapları almak
zorunda kalacağımı sanmıyorum.

**Flash ActionScript** defalarca okumaya çalışmama rağmen bir türlü
okuyamadığım İngilizceden çeviri bir kitap. Keşke öğrenebilseydim. Ya
bende bir sorun var, ya kitapta, ya da ActionScript'in kendisinde.

**Flash MX** yanlış hatırlamıyorsam bundan dört sene kadar önce bir
Flash eğitiminde verilmişti. Açıkcası pek incelemedim :)

**Yazılım Mühendisliği** ile ilgili toplamda iki kitap var. Kitapların
kabaca aynı içeriğe sahip olduklarını söyleyebilirim. Türkiye'de
bulunması zor akademik bilgi içeriyorlar.

**Veri Yapıları ve Algoritmalar** sadece meraktan aldığım bir ders
kitabı. Yanlış hatırlamıyorsam bir üniversitenin müfredatında vardı.
Alıp inceledim "Ne öğretiyorlar bu çocuklara?" diye. Başarılı bir kitap,
yani sorun bizim çocuklarda :) Tabi uygulama yapmadan kitaplar tek
başlarına işe yaramaz, o da ayrı bir konu.

**Pragmatic Programmer** MUHTEŞEM bir kitap. Bir programcının belki de
hayatı boyunca yaptığı tüm hataları (ben dahil) tek tek okuyucunun
yüzüne vuruyor. Kitap İngilizce, keşke birileri şu kitabı çevirse. Saçma
sapan teknik kitapları çevirmeye çalışmaktansa bence çok daha faydalı
bir iş yapılmış olur.

**Mythical Man Month**'u maalesef daha okuyamadım :)

**Rapid Development** ve **Code Complete** bence her programcının "en az
bir kere" okuması gereken kitaplar. Belirli aralıklarla içerisindeki
bilgilerin kaybolması olası, o nedenle tekrar tekrar okumakta fayda var
:)

**SQL Server 2005** yine [Yeliz Korkmaz](http://www.yelizkorkmaz.com/)
imzalı başarılı bir giriş seviyesi SQL kitabı. Kitap sanırım ilk Türkçe
SQL 2005 kitabı.

**MSSQL Server** Yaşar Gözüdeli imzalı başarılı bir SQL kitabı.
Özellikle Stored Procedure bölümlerini yeni başlayanlara tavsiye ederim.

**A First Look At SQL Server 2005 for Developers** kitabı SQL Server
2005'in Beta sürümü üzerinden hazırlanmış İngilizce bir kitap. Şu an pek
bir geçerliliği yok.

**A First Look At ADO.NET** kitabıda yine İngilizce olup ADO.NET'in 2.0
sürümünü inceleyen Beta seviyesi bir kitap.

**Pro SQL Server2005** adını hak eden SQL 2005 ile ilgili benim bugüne
kadar karşılaştığım en geniş kaynak diyebileceğim İngilizce bir kitap.

**SQL Server 2005 Integration Services** :) kitabı eğer adıyla kendini
anlatamıyorsa benim de anlatmam burada biraz zor olacak gibi. İngilizce
olup uzmanlara yönelik başarılı bir kitap diyelim.

**Applying UML and Patterns** kitabı UML diyagramlarını gerçek hayat
projeleri ve yazılım tasarımları ile birleştiren çok başarılı İngilizce
bir kitap.

**UML Distilled** kitabı daha çok hızlı okuyuculara UML dünyasına hızlı
bir giriş sağlayacak olan çerez kıvamında İngilizce bir kitap.

**UML Weekend Crash Course** da aynı UML Distilled gibi hızlandırılmış
bir UML eğitimini andırıyor. Kitap İngilizce.

**Web Parts and Custom Controls** kitabı aslında neredeyse tüm ASP.NET
kitaplarında detayları bulunmayan bir dünyaya kapı açıyor ve çok geniş
çapta bilgiler veriyor. İngilizce olan bu kitabı "*ASP.NET'i bitirdim"*
diyen herkese tavsiye ederim.

**XSLT ve XPATH** çok başarılı bir çeviri kitap. Maalesef konu o kadar
popüler değil ve bahsedilen teknolojilerin kullanımı çok kolay sayılmaz.
O nedenle pek ilgi görmüyor sektörde.

**3DS MAX 3** :) Uzun yıllar önceki 3D modelleme heveslerimin doğumu ile
batımı arasındaki döneme denk gelen bana eski günleri hatırlatan bir
kitap. Kitapla ilgili yorum yapamam :) Aslında bana 3DS MAX
öğretemediğine göre yine "ya kitapta ya bende" bir şeyler eksik, ama bu
sefer büyük ihtimal sorun bende :)

İşte böyle :) Olabildiğince kitap okumaya zaman ayırıyorum. Ama artık
günümüzde neredeyse günde iki, üç saat nette blog yazılarını makaleleri
okuduğumuzu düşünürsek aslında kitap okumaya da hem zaman kalmıyor hem
de belki gerek kalmıyor. Bakalım gelecek neler getirecek.

Sevgilerimle...


*Bu yazi http://daron.yondem.com adresinde, 2007-10-31 tarihinde yayinlanmistir.*