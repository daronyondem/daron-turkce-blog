# Build 2012 Konferansı 1. Günü Giik.FM Podcast'i ve detaylar 

Bugünlerde Build konferansı için Microsoft kampüsünde, Seattle'dayım.
Build konferansını [geçen
yıldan](http://daron.yondem.com/tr/search/build) hatırlayanlarınız
olacaktır. Bu sene de yenisi tam da bugünlerde gerçekleşiyor :) Hatta
ilk günü bitti bile. Konferansın Keynote bölümü canlı olarak webden de
yayınlandı. Konferansta iki adet "Keynote" gerçekleşecek. Genel lansman
havasında geçen bu büyük oturumlara tüm konferans katılımcıları
katılıyor. Bu sefer ortalama 2500 kişilik bir katılım söz konusu.
Keynote'lardan ilki bugün gerçekleşti, bir diğeri de yarın olacak.
Konferansın geri kalanı ise küçük teknik oturumlarla devam edecek. Peki
neler oldu bugün konferansta?

### Önce giik.fm!  

Ne alaka? diyebilirsiniz :) bugün giik.fm'de konferansın ilk günü ile
ilgili gelişmeleri konuştuğumuz yeni bir podcast yayınladık. Hatta bir
de konuğumuz oldu. Giik sohbetini dinlemek isterseniz hemen [buradan
ilerlemenizde](http://giik.fm/build-konferansi-1-gun-degerlendirmesi/)
fayda var :)

### Konferansa geçelim....  

Geçen sene Build konferansı Microsoft kampüsü dışında gerçekleşmişti. Bu
sene ise doğrudan kampüs içinde gerçekleşiyor. Kampüs pek böyle büyük
konferanslar için uygun değil aslında. O nedenle bu konferansa özel
büyük çadırlar hazırlamak zorunda kalmışlar :) Evet 2500 kişilik bir
çadırdan bahsediyorum. Konferansın açılış konuşması kocaman bir çadırda
gerçekleşti. Sabah 9'da 2500 çılgın bir çadırda toplandık ve Steve
Ballmer'ın Windows 8 sunumu ile güne başladık :)

![Build konferansı Keynote'larının gerçekleştiği çadırdan bir
kare.](media/Build_2012_Konferansi_1_Gunu/build_01.jpg)\
*Build konferansı Keynote'larının gerçekleştiği çadırdan bir kare.*

Sunumda ilk bahsedilen şey Windows 8'in satışa açıldığı geçen Cuma'dan
bu yana 4 milyon upgrade satılmış olmasıydı. İtiraf etmem gerek sayı
büyük olsa da ben pek tartamadım :) Yine de sanırım başarılı bir sayı
olsa gerek. Ballmer devamında Windows 8 yüklü cihazlardan bahsederken
82" dünyanın en büyük "Slate"'i diyerek koca bir ekranda çalışan Windows
8 üzerinde demolar yaptı. Sonrasında da tahmin edersiniz ki farklı
cihazları da gezip en sonunda Surface'a geldi.

![Steve Ballmer
sahnede....](media/Build_2012_Konferansi_1_Gunu/build_02.jpg)\
*Steve Ballmer sahnede....*

Surface biliyorsunuz Microsoft'un ilk tablet donanımı. Şu anda sadece
ARM işlemcili sürümü mevcut ve belki de en önemli, bilinmesi gereken
nokta ise ARM işlemcili Surface RT'lerde şu anki x86 uygulamalarının
çalışmıyor olması. O nedenle bu şekilde bir Surface RT aldığınızda ancak
yeni Windows Store'dan edinebileceğiniz uygulamaları
kullanabiliyorsunuz. Üzerinde Windows RT bulunan bu cihazlarda yeni
Metro arayüzünün yanı sıra bildiğimiz Desktop ta var ama pek de
"bildiğimiz" Desktop değil aslında orası :) Dediğim gibi eski
uygulamalar çalışmıyor. Şu an için Windows RT'deki desktop'ta sadece
cihazla beraber gelen Office, Internet Explorer ve File Explorer
çalışıyor. İleriki aylardan Surface PRO adında Intel tabanlı bir Surface
sürümü de çıkacak. Takriben hemen yılbaşı öncesi denk geleceğini tahmin
ediyorum ben. Surface PRO üzerinde normal Windows 8 Pro bulunacak ve
normal bir laptop gibi tüm uygulamalar da yüklenebilecek.

Surface ile ilgili detaylı yorumlarımı ileride sizlerle paylaşacağım.
Cihazı birkaç gün kullanmadan yorum yapmak istemiyorum :) O nedenle
biraz zaman verin bana. Sonrasında detaylı ayrı bir yazı yazmayı
düşünüyorum. Konferansa geri dönecek olursak; Windows 8 sunumları
sonrasında Steve Ballmer'ın duyurusu aslında herkesin beklediği bir
duyuruydu. [Daha önceki
yıllardan](http://daron.yondem.com/tr/post/8deb162f-1f6c-4f7f-b7e3-863bf2d4d47e)
da hatırlayanlarınız olacaktır Microsoft bu gibi konferanslarda
developer'lara development amaçlı cihaz hediye ediyor. Tabi ki aslında
böyle bir şart yok ama bu durum geçmişten süreklilik arzeden bir durum
olarak kendini gösterince herkeste bir Surface cihazı beklentisi vardı
ve beklenti boşa çıkmadı. Build konferansına katılan her katılımcıya bir
Surface RT cihazı hediye edileceği duyuruldu. Cihazla beraber bir de
100GB'lık SkyDrive hesabı hediye edildi.

### Windows Phone 8 ve Nokia  

Build boyunca gördüklerim, duyduklarım ve konuştuğum Nokia çalışanları
sonrasında Nokia'nın Windows Phone'a verdiği önem ve yatırım kafamda çok
daha netleşti diyebilirim. İnanılmaz bir önem verdikleri bir gerçek
hatta Microsoft'tan daha fazla önem veriyorlar desem abartı olmaz.
Aslına bakarsanız bu durum biraz da normal. Windows Phone eğer başarısız
olursa Microsoft yaşamaya devam eder de Nokia'yı bilemiyorum. Neyse,
konumuza dönersek :) Steve Ballmer'ın Windows 8 demoları sonrasında yava
yavaş Windows Phone 8'e doğru kayıldı. Windows Phone 8'deki yeni
özelliklerden bahsedildikten sonra SDK'in artık download'a açıldığı
duyuruldu.

[Windows Phone 8 SDK
Download](http://www.microsoft.com/en-us/download/details.aspx?id=35471)

Sunumun ilerleyen adımlarında Nokia'dan yöneticiler de sahne aldı ve
"Microsoft Surface verir de biz durur muyuz" şakası ile onlar da
katılımcılara birer Lumia 920 hediye edeceklerini açıkladılar. Sanırım
böylece bu seneki Build en çok hediye verilen konferans olma rekorunu
kırmıştır :) Son bir duyuru olarak da önümüzdeki sekiz gün boyunca
Windows Phone Store registration ücretinin sadece 8\$ olacağı duyuruldu.
Eğer şu ana kadar bir Store hesabı almadıysanız tam zamanı olabilir :)

### Sonuç olarak....  

Heyecanlı bir dönem olduğu kesin. Windows 8'in ARM üzerinde çalışma ile
beraber çok ilginç donanımlar kendini göstermeye başladı. Sadece Surface
değil Lenovo, Sony gibi birçok üreticiden ilginç donanımlar var etrafta.
Windows 8 Store gerçekten ilginç bir pazar olacak. Diğer yandan Windows
Phone 8'de artık epey sağlam geliyor ve Nokia da tüm gücü ile son
vuruşlarını yapıyor. Daha önce Twitter'dan da duyurduğum gibi 21
Kasım'da da Nokia'nın Windows Phone lansmanı var Türkiye'de. Telefonlar
lansman ile beraber satışa açılacak. Lumia 920 gerçekten başarılı
duruyor. Bu konuda da donanımı biraz kullanma şansı bulduktan sonra
detaylı bir yazı yazmayı planlıyorum.

Yarın görüşmek üzere!


*Bu yazi http://daron.yondem.com adresinde, 2012-10-30 tarihinde yayinlanmistir.*