# Silverlight 2 Beta 1 Makaleleri Yolda (Yeni Poster Hediye) 

Silverlight 2 Beta 1'in yayınlandığından sizleri daha önceki yazılarımda
haberdar etmiştim. Bu süreçte özellikle Silverlight 2 ile ilgili yazı
yazmamı isteyen birçok mail aldım. Bu konu beni epey düşündürdü.
Birincisi bugün yazacağım Silverligh 2 hakkındaki yazıların ileride
Silverlight 2 yayına girdiğinde geçerliliğini kaybetme olasılığı çok
yüksek. Tabi ki yazıların tamamen "çöplük" olmayacağı kesin ama
Silverlight 2 tarafında şu anki Beta hali ile yayınlandığı zamanki hali
arasında büyük farklar olacaktır. Diğer sorun ise yazılarımı okuyan
arkadaşların yaşayacağı bazı sorunlara ürün Beta olduğu için çözüm bulma
şansımızın olmaması da mümkün. Son olarak yazılarımı okuyan ve uygulamak
isteyen arkadaşlar hali hazırda Silverlight 1 uygulamaları
geliştiriyorlarsa Silverlight 2 ile ilgili denemelerini kesinlikle sanal
makinede yapmaları gerekiyor. Aksi halde çok farklı sorunlar
oluşabiliyor.

Tüm bunları tek tek düşünürken geçen Microsoft lansmanında ufak bir de
kamuoyu yoklaması yaptım :) kabaca her önüme gelene fikrini sordum.
Genelde aldığım cevap; "Abi sen yazmazsan kim yazacak?" şeklindeydi.
Tabi burada gizli başka bir soru daha var; "Birinin yazması gerekiyor
mu?" Yani ürün daha Beta! Her neyse, özetle, ben düşündüm, taşındım :)
ve şu an için Silverlight 1.0 ile ilgili de çok yazılmamış birşey
bırakmadığım için yavaş yavaş Silverlight 2.0 dünyasına geçmeye karar
verdim.

Silverlight 2.0 ile ilgili yazılarımı sizlerle paylaşmadan önce genel
anlamda uyarılarımı tekrarlamak istiyorum. Her yazının başında yazının
SL 2.0 Beta 1 sürümü için yazılı olduğu ibaresi zaten yer alacak ama
eğer SL 1.0 ile uygulama geliştiriyorsanız kesinlikle SL 2.0
denemelerinizi başka bir makinede veya sanal makinede yapın. SL 2.0 ile
hazırladığınız uygulamaları bugün gerçek hayata ticari anlamda taşıma
şansınız yok. İnsanların yükleyecekleri Plug-In Beta olacaktır ki bunu
müşterilerden isteyemezsiniz, ayrıca ürün Beta olduğu için neyin ne
olacağı hiç belli olmaz. Benden söylemesi :)

![Silverlight 2 Beta 1 Developer
Poster](media/Silverlight_2_Beta_1_Makaleleri_Yolda_Yeni_Poster_Hediye/16032008_1.jpg)\
*Silverlight 2 Beta 1 Developer Poster*

Artık bu kararı da sizlerle paylaştığıma göre gelin bunu kutlayalım :)
Daha önceleri sizlerle paylaştığım SL 1.1 Developer Poster'in yenisi SL
2.0 için hazırlandı. [Silverlight Developer
Reference](media/Silverlight_2_Beta_1_Makaleleri_Yolda_Yeni_Poster_Hediye/16032008_2.rar)
(13MB) posterini TIF formatında bilgisayarınıza indirebilirsiniz.


*Bu yazi http://daron.yondem.com adresinde, 2008-3-17 tarihinde yayinlanmistir.*