# Hazır WPF Temaları 

Hem WPF hem Silverlight maalesef ki "yazılımcılar tarafından tasarlanan
uygulamalar" havuzuna çok daha garip :) balıkların atılmasını sağladı.
Bu süreçte sadece tasarımcıların WPF veya Silverlight tarafına
geçememesi sorunu değil, ek olarak şirketlerin yazılım arayüzü
tasarımına kaynak ayırmakta sıkıntılarının da büyük katkısı var. Tüm
bunları düşündüğümüzde yazılımcıların en azından kolay yolda
hazırladıkları arayüzlere makyaj yapabilmeleri için yeni araçların
oluşması, hazır şablonların yaratılması çok önemli.

Geçenlerde size [Silverlight
Toolkit](http://daron.yondem.com/tr/post/97b6c373-f3b6-4343-acd5-f6cddb3c9d19)
ile beraber gelen tasarım şablonlarından bahsetmiştim. Bu sefer de aynı
senaryoyu WPF tarafına taşıyalım ve CodePlex üzerindeki [WPF
Themes](http://www.codeplex.com/wpfthemes) projesi ile tanışalım.

[Rudi
Grobler](http://dotnet.org.za/rudi/archive/2008/11/06/wpf-themes-released.aspx)
tarafından hazırlanan projenin ilk çıkış noktasına aslında Silverlight
Toolkit ile beraber gelen şablonlar olmuş. Bu şablonları WPF tarafına
taşımaya karar veren Rudi sonrasında farklı şablonlar da oluşturarak şu
an toplam 12 farklı şablonun bulunduğu kütüphaneyi oluşturmuş. Hepsine
[buradan](http://www.codeplex.com/wpfthemes) ulaşabilirsiniz.

**Nasıl kullanırız?**

Bahsettiğimiz tüm görsel şablonlar esasen Silverlight üzerinden
hazırlananlardan çevrildikleri için işin kolayına kaçıp :)
VisualStateManager kullanmaya devam etmişler. Malum VisualStateManager
ilk önce Silverlight 2.0 ile geldi ve hala WPF'de yok. WPF'de
VisualStateManager yapısını kullanabilmek için yine CodePlex üzerinden
[WPF Toolkit](http://www.codeplex.com/wpfthemes)'i indirmeniz gerekiyor.

WPF Toolkit'i indirirken kaynak kodları ile beraber indirin. Aksi halde
bir yükleme dosyası ile sisteminizde GAC'ye tüm toolkit'i yüklemek
zorunda kalırsınız ve bu ileride nahoş durumlara yol açabilir. En iyisi
kaynak kodları indirip Assembly'leri elle Compile edip istediğiniz yerde
kendi kararınız ile kullanmak. WPF Toolkit'i bilgisayarınıza indirdikten
sonra Visual Studio ile kaynak kodlarına ait projeyi açın. Projeyi Build
edin ve ortaya çıkan DLL'lerden **WPFToolkit.dll** adındaki dosyayı
istediğiniz bir WPF projenize referans olarak ekleyin.

Artık Toolkit içerisinden VisualStateManager yapısını
kullanabileceğimize göre sıra geldi WPF Themes ile gelen temaları
denemeye. WPF Themes projesini bilgisayarınıza indirdikten sonra paket
içerisindeki **WPF.Themes** klasöründe farklı temalara ait ayrı ayrı
klasörler göreceksiniz. Her bir klasörün içerisinde **Theme.xaml**
adında bir dosya bulunur. Tek yapmanız gereken bu dosyayı WPF projesine
"**Add Existing Item**" diyerek eklemek. Otomatik olarak projenizdeki
tüm kontroller bir anda eklediğiniz temadan etkilenecektir.

![WPF Themes paketinden benim favorim : DavesGlossyControls
:)](../media/Hazir_WPF_Temalari/11112008_1.png)\
*WPF Themes paketinden benim favorim : DavesGlossyControls :)*

Hepinize kolay gelsin.


*Bu yazi http://daron.yondem.com adresinde, 2008-11-11 tarihinde yayinlanmistir.*