# Silverlight Runtime ve SDK DLL'leri ve açıklamaları 

Silverlight 2.0 ile beraber artık tüm yazdığımız kodların DLL olarak XAP
dosyaları içerisinde istemciye gönderildiği bir ortamda harici DLL
kütüphaneleri de kullanabiliyor olmak büyük avantajlar getiriyor. Tabi
ki bu avantajlardan ürünün kendisi de faydalanıyor ve **Silverlight 2.0
Beta 2 Runtime** ve **SDK** ile beraber gelen çoğu harici kontrol normal
şartlarda Expression Blend 2.5 içerisinde gözükmese de aslında DLL'ler
şeklinde bilgisayarlarımızda bulunuyor. Bu yazımızda Silverlight 2.0
Runtime'ın ve SDK'nın derinliklerine inip bahsettiğimiz DLL'leri
inceleyerek neler yapabileceğimize göz atacağız.

Silverlight Runtime yüklemesinde bilgisayarınızda *C:\\Program
Files\\Microsoft Silverlight\\2.0.30523.6* konumuna yerleştirilecek olan
DLL'leri söz konusu klasörü açarak bir inceleyelim.

![Silverlight 2 Beta 2 Runtime
DLL'leri.](media/Silverlight_Runtime_ve_SDK_DLL_leri_ve_aciklamalari/24062008_1.gif)\
*Silverlight 2 Beta 2 Runtime DLL'leri.*

Yukarıdaki DLL'lere baktığımızda özellikle eski VB sınıflarını
desteklemek adına **Microsoft.VisualBasic.dll**'in Silverlight RunTime
ile beraber de dağıtıldığını görüyoruz. Buradaki DLL'lerden bazılarına
özellikle eğilmek gerekirse dikkati çekenler arasında **System.XML.dll**
yer alıyor. Windows'takine kıyasla bu DLL içerisinde artık XSL veya
XPath sınıfları bulunmuyor, tabi ki bunun çok mantıklı bir nedeni var;
özellikle XPATH yerine artık elimizde XLINQ olduğu için bu sınıfları
muhafaza etmek saçma olurdu. **System.Core.dll** ve
**System.Xml.Linq.dll** işte tam bu noktada yardımımıza koşuyor ve
LINQ'in neredeyse tüm özelliklerini Silverlight tarafına taşıyor. Son
olarak **System.Windows.Browser.dll** ise bir Silverlight uygulamasının
içerisinde bulunduğu tarayıcı ile ilgili işlemler yapabilmesi için
gerekli sınıfları içeriyor.

Şimdi de gelin SDK ile beraber gelen DLL'lere göz atalım; bunun için
bilgisayarınızda **C:\\Program Files\\Microsoft
SDKs\\Silverlight\\v2.0\\Libraries\\Client** klasörüne ufak bir yolculuk
yapmanız yeterli olacaktır.

![Silverlight 2 SDK paketindeki DLL
Kütüphanaleri](media/Silverlight_Runtime_ve_SDK_DLL_leri_ve_aciklamalari/24062008_2.gif)\
*Silverlight 2 SDK paketindeki DLL Kütüphanaleri*

SDK içerisinde DLL'leri RunTime içerisindekilerden daha heyecan verici.
İlk olarak **IronPython** ve **IronRuby** programlama altyapısını sunan
DLL'lerini burada bulabiliyoruz. Tüm bu DLL'ler arasında bize DataGrid
gibi farklı kontroller sunan DLL'ler ise **System.Windows.Controls**
sınıfındaki dosyalar. **System.Windows.Controls.dll** içerisinde
standart Silverlight kontrolleri,
**System.Windows.Controls.Extended.dll** içerisinde Calendar,
DatePicker, Slider, WatermarkedTextBox gibi kontroller,
**System.Windows.Controls.Data.dll** içerisinde ise daha WPF'de bile
olmayan DataGrid bulunuyor.

Tüm bu DLL kütüphaneleri Silverlight uygulamalarınız çalışması için
hayati önem taşırken özellikle ek kontrolleri kullanabilmek adına
gerekli DLL'leri projenize referans olarak da eklemeniz gerekecektir.

Hepinize kolay gelsin.


*Bu yazi http://daron.yondem.com adresinde, 2008-6-24 tarihinde yayinlanmistir.*