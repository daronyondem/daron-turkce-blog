# Expression Media ve rakipleri 

Kullanım noktasında çok doğru konumlandırılması gereken ürünlerden biri
de Expression Studio içerisindeki Expression Media. Eğer ürünle ilgili
bilginiz yoksa bilgisayarınıza yükledikten sonra "Ne yapılır ki
bununla?" diyip hemen kullanmaktan vaz geçebilirsiniz. Expression
Media'nın amacı sizin tüm media dosyalarını yönetmek. Bu noktada ister
evinizdeki MP3 arşivinizi ister ofisinizde projelerinize ait dokümanları
yönetebilirsiniz. Tabi Word dokümanlarından bahsetmiyoruz, söz konusu
olan Media dokümanları, yani videolar, sesler, görsel içerik sunan
fotoğraflar vs. Tüm bu çerçevede belki de Microsoft'tan beklemeyeceğimiz
bir şekilde QuickTime ve Photoshop dosyalarına destek verilmiş.

**Neler yapabiliyoruz?**

En önemlisi dosyalarınızı kategorilere ayırabiliyorsunuz, META Tagları
ile kategorileme yapabileceğiniz gibi direk fotoğraf makinelerden alınan
EXIF bilgilerini kullanma şansınız da var. Tüm bunları yaparken
isterseniz tamamen offline çalışabiliyorsunuz. Expression Media
içerisinde herhangi bir katalog dosyasına eklediğiniz içeriğin bir
harici diskte yer aldığını düşünelim. Harici diskini çıkarsanız da
dosyanız üzerinde çoğu işlemi gerçekleştirebiliyorsunuz. Tüm bu işlemler
harici disk tekrar takıldığında orijinal dosya üzerinde
gerçekleştiriliyor.

![Expression Media
arayüzü.](media/Expression_Media_ve_rakipleri/23112007_1.png)\
*Expression Media arayüzü.*

Fotoğraflarınızı toplu olarak isimlendirebilir, renk düzenlemeleri
yapabilir, HTML kataloglar yaratabilir, XML EXIF bilgileri çıktısı
alabilir hatta Expression Media'nın belirli bir klasörü izleyerek yeni
eklenen dosyalardan sizi haberdar etmesini de sağlayabilirsiniz.
Özellikle fotoğrafçılar için LightTable özelliği de çok değerli
olacaktır.

**Peki nerden çıktı Expression Media?**

Özellikle Mac kullanıcılarının yakından tanıyacağı **iMedia View**
yazılımı Microsoft tarafından satın alındı ve Expression serisine
eklendi. Tam olarak bu nedenle Expression Studio içerisinde Mac sürümü
olan tek araç Expression Media.

**Rakipler ne durumda?**

Aynı dalda başka yazılımlar düşündüğümüzde aklımıza ancak Adobe'a ait
**Lightroom** veya **Bridge** geliyor. Maalesef hiçbiri Expression
Media'nın kolay kullanımlı arayüzüne rakip bile olamaz. Belki daha sıkı
bir rakip olarak Extensis Portfolio'yu görebiliriz, özellikle sunucu
taraflı yazılım desteği ile katalogların paylaşımını da sağlayan yazılım
bu noktada Expression Media'nın bir adım önünde.

**Sonuç**

Kurumsal alanda eğer hali hazırda başka bir ürün kullanmıyorsanız
Expression Media doğru seçim olacaktır. Özellikle WPF ve Silverlight
programlama ve tasarım yolunda ilerleyen kurumların zaten Expression
Studio üzerinden ilerleyeceğini düşünürsek entegrasyon açısından
Expression Media çok daha başarılı bir seçim olacaktır. Ama zaten "Bizim
bu işleri hallettiğimiz bir yazılımımız var" diyorsanız Expression
Media'nın çok büyük yenilikler getirmediğini de kabul etmek lazım.

**Expression Studio Savaşları** sersindeki önceki yazılarıma aşağıdan
ulaşabilirsiniz.

[Expression Web ve
rakipler](http://daron.yondem.com/tr/post/5ee7ec45-f6f5-4a98-9902-0e8fe2bc2016)\
 [Expression Design ve
rakipler](http://daron.yondem.com/tr/post/4918cfdc-60cf-448f-8a1c-e6859205bc2f)

Kolay gelsin.


*Bu yazi http://daron.yondem.com adresinde, 2007-11-24 tarihinde yayinlanmistir.*