# iGaranti'nin yeni sürümü GarantiOne'a geçiş maceram. 

Twitter'dan takip edenler geçen günlerde Garanti Bankası ile depreşmelerimi fark etmişlerdir. Mesele aslında mobil uygulaması olan çoğu şirkete örnek olabilecek nitelikte. O nedenle ben de konuyu bloğuma taşıyıp yorumlarımı paylaşmak istiyorum.

Garanti Bankası'nın neyi yanlış yaptığını anlatmadan önce aslında ne yapmak istediklerini anlatayım. Garanti Bankası'nın iGaranti denilen bir şubesiz bankacılık girişimi var(dı). Finansbank'ın EnPara'sı gibi bir hareketten bahsediyoruz. Türkiye'deki bankacılık sektörünü süper yakından takip etmesem de son birkaç yıldır gördüğüm kadarı ile bu konu epey trend bir konu. Bir dönem nasıl her yerde çiğ köfteciler açıldı ve sonra doğal seleksiyona uğradıysa (Umarım sadece benim yakaladığım bir tespit değildir bu) bu konuda da aynı şeyin olacağı zaten belliydi. Sonuç itibari ile Garanti Bankası iGaranti'yi kapatma kararı almış. Zaten marka olarak da bana garip geliyordu. Bu kadar Apple markalarını andıran bir marka seçimi ilginç değil mi? Benim iGaranti maceram "*neler yapmış bakalım Garanti?*" sorusu ile başladı. Sonrasında EFT ve Havale'nin ücretsiz olması dolayısıyla iGaranti'yi sadece bu işlemler için kullanır oldum. 5TL EFT parası vermek can sıkabiliyor. iGaranti'nin sevdiğim bir diğer özelliği ise bir sosyal ağ oluşturabilmeniz. Sıkça ödeme yaptığınız kişileri biriktirip farklı ödeme yöntemleri kullansanız da hızlıca para gönderebiliyorsunuz. Örneğin Mehmet'e cep telefonu numarası ile para gönderiyorsam Mehmet'i seçtiğimde direk o seçenek geliyordu. Normal şartlarda önce yöntem sonra hedef seçmeniz gerekirken iGaranti'de hedef seçip hedefin özelliklerine göre yöntem seçmek daha kolay oluyordu. Geçmiş zaman işte...

Garanti Bankası iGaranti'yi kapatma kararı almış. Üzüldüm, ama şaşırmadım. UI/UX eskimişti. Ne zaman bankacı görsem bahsettiğim "personal finance" konusunda süper başarısız bir uygulamaydı.

GarantiOne ise Garanti Bankası'nın yeni projesi. Bu projede 18-25 yaş arası kitleyi hedeflemeye karar vermişler. Gençlere yönelik bankacılık hizmetleri sunmak yeni bir konsept değil. Bu konuda yeni bir uygulama çıkması da hoş. Nitekim adı neden "GarantiOne" anlamadım. Şahsen mesleğimizle (programlama/yazılım) her konuda İngilizce propagandası yapsam da yerli olup ağırlıklı yerli kitleye hitap eden markaların İngilizce isim seçmeleri beni rahatsız ediyor.

###Herşey güzel de senin derdin ne?   

Benim derdim şu noktada başladı. Garanti Bankası'ndaki tembel bir bamya GarantiOne uygulamalarını store'lara gönderip iGaranti uygulamasını kaldırmaktansa GarantiOne'ı iGaranti'ye update olarak gönderdi! Gelin şimdi aşağıdaki görsellere bakıp hep beraber derin bir nefes alalım.

![](media/iGaranti_yeni_surumu_GarantiOne_gecis_maceram/garanti-1.png)

Var olan uygulamanın adını değiştirip update gönderirseniz iOS böyle saçmalıyor bu arada :) Nitekim şu an kim saçmalıyor çok emin değilim.

Kurumsal dünyadan haberin yok mu senin? dememeniz için tüm çabamla empati yapıyorum ve tahmin ediyorum ki bu iki uygulamayı yapan ekip aynı. Fakat yaptıkları iş süper tembelce. Birincisi, GarantiOne, iGaranti'nin yeni versiyonu falan değil :) Tabi ben bunları çok sonralarda öğrendim. Yukarıdaki görüntüyü gördüğümde ilk tepkim "*vay yeni UX gelmiş, süper, lazımdı zaten*" şeklindeydi. Sonra uygulamayı açtım ve aşağıdaki manzara ile karşılaştım.

![](media/iGaranti_yeni_surumu_GarantiOne_gecis_maceram/garanti-2.png)

Hmm.. Uygulamaya update geldi ve yaşımdan dolayı artık kullanamıyorum. Tabi ki süper sinirlendim. Sinirlendiğim şey iGaranti'nin iptal olması değil. Sinirlendiğim şey artık ücretsiz EFT atamayacağım değil. (Garanti Cep uygulaması EFT'den para alıyor) Sinirlendiğim şey Garanti Bankası'nın bu kadar düşüncesiz ve müşterisine karşı saygısız olması. 

\- GarantiOne diye yeni bir proje çıkacağız. iGaranti'yi kapatacağız.  
\- Tamam, iGaranti'ye update geçeriz, hızlıca hallolur. Hem yüklemiş olan kitleden 18-25 aralığındakileri de kaybetmeyiz.  
\- Süper fikir.  
 
Bir yerlerde yukarıdaki gibi bir diyalog geçmiş ve düşüncesiz bir yönetici, takım lideri onaylamış. Sonra da bir Allah'ın kulu stratejiyi kontrol etmemiş. 

Doğal olarak durumdan rahatsızlığımı Twitter'dan Garanti Bankası'na ilettim. Sonra beni aradılar ve yukarıdaki ekran görüntüsünde yazan metni okudular :) Ben de twitter'da yazdığımı okudum onlara. Sesli olarak da iletişim kurunca daha mutlu olduk beraberce. Neyse, şaka bir yana bir süre sonra bir tweet daha geldi ve 3 Ocak sınırını kaldırdıklarını söylediler. 

![](media/iGaranti_yeni_surumu_GarantiOne_gecis_maceram/garanti-3.png)

Mevcut müşteriler (eski iGaranti müşteriler) yeni GarantiOne'ı kullanmaya devam edebileceklermiş. Kocaman bir **IF** görüyorum ben arkalarda bir yerlerde. Bu uygulamayı artık 18-25 ve 25 üstü eski müşteriler kullanabilecek. Umarım "IsEskiIGarantiMusteri" state'i bir noktada kaybolmaz :)

###Tüm bunlar nasıl olsa güzel olurdu?   

1. İlk olarak mevcut iGaranti müşterilere bir mail atılır. Projenin sonlandırıldığı haber verilir. Yakın zamanda uygulamanın da kapatılacağı bildirilir. 18-25 yaş arası için yeni bir app olduğu bilgisi verilir ve App'e link konur. Bu mailin içerisinde bir feedback kanalı olsa ve "iGaranti gittiğinde neleri özleyeceksiniz?" yazılsa bence oradan da güzel veriler çıkar. Böylece Garanti Bankası müşterilerini nelerden mahrum ettiğini anlayabilir ve iGaranti yerine tavsiye ettiği Cep Bank uygulamasında neleri iyileştirebileceğine dair de ipuçları almış olur.
2. İkinci adımda iGaranti uygulamasına bir güncelleme geçilir ve mailde anlatılan her şey güncellenen uygulamanın açılışında da anlatılır. 18-25 yaşa diğer app tavsiye edilir. Feedback kanalı buradan da linklenir.
3. iGaranti zamanı geldiğinde mağazadan kaldırılır. Uygulama kaldırıldıktan sonra hala telefonunda yüklü olan kişiler için uygulamanın tüm işlevselliği kapatılsa da bir önceki adımdaki bilgi ekranını görmeleri sağlanır. 

Garanti Bankası tüm bunları düşünebilecek birilerini işe alsaydı :) müşteri deneyimi daha iyi olurdu. Laf soktuğumun farkındayım :) Bir müşteri olarak bu şekilde kinayeli bir eleştiri hakkım olduğunu düşünüyorum. 

Son olarak, ben GarantiOne kullanıp ücretsiz EFT ve Havale yapmaya devam edebiliyorum. Benim keyfim yerinde. Şimdi diğer 25 yaş üstü Garanti müşterileri düşünsün. Unutmadan, iGaranti'deki en sevdiğim özellik olan "önce hedef sonra yöntem seçerek" para gönderme özelliği GarantiOne'da yok. Downgrade için teşekkürler Garanti!


*Bu yazi http://daron.yondem.com adresinde, 2016-10-11 tarihinde yayinlanmistir.*