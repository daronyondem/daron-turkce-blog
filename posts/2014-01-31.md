# Blogumu Azure'a taşıdıktan sonraki maliyetler. 

Bir süre önce yıllardır kullandığım VPS'den kurtulma kararım
çerçevesinde elimdeki herşeyi Azure'a taşımaya karar verdim :) Bu
kararımın arkasında esas neden aslında sahip olduğum MSDN Subscription
ile beraber gelen 150\$'lık kotayı kullanabilmekti :) VPS'e aylık 110\$
veriyordum ve herşeyi taşıdıktan sonra Azure'daki toplam maliyeti aylık
70\$ civarında oldu. Tabi bu 70\$'ı da aslında ödemediğimi düşünürsek
epey bir kardayım. Peki nedir bu 70\$ diyebilirsiniz. Aslında bu 70\$
ile 110\$'ı karşılaştırmak da pek doğru değil çünkü VPS'ten Azure'a
geçtikten sonra çok daha esnek bir ortama sahip olmakla kalmayıp online
storage olarak da ek avantajlardan faydalanır oldum. Örneğin Azure'da
tüm backuplarımın bir kopyasını tutmaya başladım, istediğimde
kullanabileceğimiz 8 çekirdekli VS yüklü bir makinem oldu vs... Bunların
bazıları ile ilgili ileride ayrı yazılar yazmayı düşünüyorum. Şimdilik
esas konumuz benim blogun hikayesi olacak :)

### Blogumu Azure'a taşıyalı bir ay olmak üzere... 

Zaman hızlı geçiyor... Blogumu Azure'a taşıyalı neredeyse bir ayı
bulmuş. Taşıma işlemi zahmetsiz oldu dersem yalan olur. Özellikle
blogdaki makalelerde kullandığım tüm resimleri Azure Blob'larına atmak,
sonra makalelerin içlerinden linklerin değiştirilmesi ve daha da
dertlisi yönetim panelindeki dosya işlemlerini Blob üzerinden çalışacak
hale getirmek derken 4-5 saatlik bir çalışma gerektirdi. Bu gibi teknik
konularda bolca yazı yazdım. Benim esas değinmek istediğim çoğunuzun da
Azure'a birşeyler taşırken veya Azure üzerinde proje yapıp yapmama
kararı verirken dert olarak karşınıza çıkan fiyatlandırma kısmı :)

Konuya girmeden önce daha önceleri
[AzureShow'da](http://www.azureshow.com) çekmiş olduğumuz Microsoft'tan
**Hakan Eren** ile **Azure Fiyatlandırma** videosunu da yukarıda
paylaşmak istedim. İzleyebilenler için güzel bir kaynak olacaktır diye
tahmin ediyorum.

Tabi ilk olarak merak edeceğiniz şey blogun ne gibi bir yük yarattığı.
Yani Azure'a taşıdıktan sonra acaba benim blogun maliyetleri ne oldu
diye bakarken ilk bakmamız gereken şey oluşan maliyet kalemleri. Ben
blogumu Azure'a taşırken "Shared Web Site" modelini tercih ettim. Bu
modelde siteniz başka siteler ile bir sunucuda paylaşımlı bir ortamda
çalışıyor. Aslına bakarsanız kendi domaininizi kullanabileceğiniz ve
site host edebileceğiniz en ucuz seçenek bu seçenek. Aylık 9.68\$
şeklinde standard bir maliyeti var bu modun. Tabi bu maliyet web
sitenizi tek instance olarak çalıştırdığını ve scale etmediğinizi
düşünerek kenara koyabileceğimiz bir maliyet :) Scale ederseniz maliyet
katlanarak artacaktır. Tabi benim blog için bir scaling ihtiyacı yok :)

![Shared Web Site
İstatistikleri](../media/blogumu_azure_a_tasidiktan_sonraki_maliyetler/stat1.gif)\
*Shared Web Site İstatistikleri*

Yukarıdaki resimdeki istatistikler haftalık veriler. Bu veriler doğrudan
faturalandırmaya bu şekilde yansımayabiliyor. Genelde faturalandırmada
kısmında çok daha detaylı rakamlar görebiliyorsunuz ama genel olarak
veriler tabi ki doğru. Bu grafiklerde özellikle bizim için maliyet
yaratabilecek kısım tabi ki bandwidth kısmı. CPUTime zaten Shared Web
Site modunun limitleri içerisinde kaldığı için bir sıkıntı yaşamıyoruz.
Request sayısının ise maliyet açısından pek bir değeri yok. Tabi
unutmamak gerek ki yukarıdaki bandwidth'e sitedeki resimler dahil değil
:) Onların hepsi bloblarda duruyor.

![Shared Web Site Uygulama
İstatistikleri](../media/blogumu_azure_a_tasidiktan_sonraki_maliyetler/stat3.gif)\
*Shared Web Site Uygulama İstatistikleri*

Shared Web Site modundan bahsettik ama bu modun maliyet oluşturan kaynak
kullanımı dışında tabi bir de limiti var. Paylaşımlı bir alanda ne kadar
kullanım yapabileceğiniz sınırlı ve tanımlı. Bu kullanımı geçmek zorunda
kaldığınız anda scale kararı almanız gerekiyor. Yukarıdaki grafikte
benim blogun durumunu görebilirsiniz.

-   **CPUTime** metriği söz konusu makinenin bir işlemcisinin sizin web
    sitenize gelen talepler için çalıştığı zamanı ölçüyor. Shared mod
    içerisinde **her 5 dakikanın 2.5 dakikasını** veya **günlük toplam 4
    saati** kullanabiliyorsunuz. Eğer bu kotayı geçerseniz kota
    resetlenene kadar siteniz kapatılıyor. Kapatılmaması için ya elle ya
    da otomatik scale etmeniz gerek.
-   Disk alanı olarak **1 GB** alanınız var. Blobları dosya saklamak
    için kullandığınız sürece zaten bu alan fazlası ile yetecektir.
    Sadece uygulamananızın bulunduğu bir alan olacak burası.
-   Bellek kullanımı da kriterler arasında. Bir **saatlik** bir sürede
    **512MB** bellek kullanım hakkınız var. Eğer bu alan size yetmiyorsa
    :) uygulamaya bir göz atmakta fayda var.
-   Sitenizin **Linked Resource** olarak bir **SQL Database**'i varsa
    onu da bu ekranda görebilirsiniz.

Tüm bu metricler için kurallar ve uyarılar da ayarlayabilirsiniz.
Böylece otomatik olarak haberiniz olabilir. Konuyu çok dağıtmamak adına
şimdilik o kısımlara girmeyeceğim.

![Blob Storage
İstatistikleri](../media/blogumu_azure_a_tasidiktan_sonraki_maliyetler/stat2.gif)\
*Blob Storage İstatistikleri*

Gelelim Blob Storage'a, yukarıdaki istatistikler doğrudan blog için
kullandığım storage hesabının istatistikleri. Toplam 27GB veri varmış.
Verinin bu kadar büyük olmasının nedeni eski bazı videoları Youtube
yerine bloguma koymuş olmam :) Onları da eski linkleri kırmamak adına
taşıdım. Storage tarafında toplam sakladığımız veri, API Transaction ve
bandwidth için ödeme yapacağız.

### Peki maliyet ne oldu? 

Maliyet kalemlerini tek tek toparlayalım. Bu verileri son bir 24 günün
blog verileri ile beraber karşılaştırarak oluşturdum. Yani bunlar gerçek
veriler :)

-   Data Transfer In : Azure'da gelen veri için para ödemiyoruz! Beleş!
-   Data Transfer Out : 6.88GB gibi bir çıkış olmuş 24 günde. Bu aralık
    için 0.83\$ ödüyoruz.
-   SQL Database : Ben 100MBlık almamışım. Ama alabilirdim :) Bu durumda
    5\$ öderdik aylık. Benim biraz daha fazla olmuş.
-   Shared Web Site : 24 günlüğü geçip aylık rakamı direk yazalım;
    9.68\$
-   Storage : Toplam ortalam 21GB veri gözüküyor aylık. Bunun için
    2.07\$ ödüyoruz.
-   Storage Transactions : 61606 Transaction oluşmuş. Bunun için de
    0.06\$ ödüyoruz.

Yukarıdaki rakamları toplayıp 24 gün yerine aylığa çevirdiğimizde kabaca
18\$ maliyet çıkıyor. Blogumun aylık maliyeti Azure üzerinde bana 18\$
oluyor.

### Sonuç? 

Valla siz nasıl bir sonuç çıkartırsınız buradan bilmiyorum :) Ama ben
başta da bahsettiğim, maliyetlerimi 110\$'dan 70\$'a indirmekle kalmadım
bir de ek hizmetler ve avantajlar elde ettim. Bloguma ödediğim 18\$
toplam 70\$'ın sadece bir parçası. Bu arada o 70\$ arasında birkaç blog,
[Teknolot.TV](http://www.teknolot.tv), arada sırada kullandığım 8
çekirdekli bir VM, 2 tane mobile services ve 60GB'lık kişisel yedeklerim
de var. Bunların çoğunu eski 110\$ verdiğim VPS'de kullanamıyordum.
Ayrıca itiraf ediyim, blogum eski VPS'den daha hızlı çalışıyor ve
TFSLive ile CI'ın da tadını çıkartıyorum :)

İşte durum bu, belki bazı tereddütlerinize yardımcı olur ümidi ile tüm
bunları paylaşmak istedim. Görüşmek üzere.


*Bu yazi http://daron.yondem.com adresinde, 2014-1-31 tarihinde yayinlanmistir.*