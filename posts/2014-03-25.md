# Azure Web Sites, Kudu ve Custom Site Extensions 

Azure Web Sites üzerinde bir siteniz varsa doğrudan o sitenin bulunduğu
donanıma erişiminiz olmadığını da bilirsiniz. Siteniz seçtiğiniz profile
göre paylaşımlı bir ortamda veya size özel bir sunucuda da barındırılsa
sonuç olarak o sunucu Azure tarafından yönetilir ve size doğrudan
açılmaz. Peki bu durumda acaba basit bir FTP bağlantısı dışında başka
nelere ulaşabilirsiniz sitemizle ilgili dediğiniz karşımıza kod adı ile
"Kudu" çıkıyor. Kudu'nun esas ismi "Site Control Management". Kudu
özünde Azure Web Sites üzerine bir extension noktası ekleyerek bu web
sitelerine ulaşabilecek ve kullanabilecek uygulamalar yazılmasını
sağlıyor. Örneğin web sitenizin yönetim paneli aslında bir Kudu
Extension'ı olabilir :) Şu an için epey bir konsept aşamasında ama uzun
vadede ben Kudu'nun çok ilginç yerlere gidebileceğini düşünüyorum. Gelin
bir göz atalım.

### Kudu'ya erişmek...  

Tabi ki Kudu'ya erişebilmek için ilk olarak bir azure web sites
deploymentınız olması lazım. Azure'ın size verdiği
**ahmetmehmet.azurewebsites.net** gibi bir adresine tam ortasına **scm**
yazarak Kudu Dashboard'a ulaşabiliyorsunuz. Örneğin
**benimsitem.scm.azurewebsites.net** adresi bu şekilde bir adres olacak.
Siteye giriş yaptığınız anda size Deployment Credential'larınız
sorulacak. Bu bilgileri zaten Azure Yönetim Paneli'nden alabilirsiniz.

![Kudu Dashboard](media/Azure_Web_Sites_Kudu_ve_Custom_Site_Extensions/kudu.png)
*Kudu Dashboard*

Kudu ana sayfasında hemen sitenizin root adresini ve birkaç tane de REST
API bulabilirsiniz. Bu API'lar doğrudan Kudu'nun sunduğu ve sitenizle
ilgili bilgiler alabileceğiniz API'lar. Üst tablardan **Environment**
tabında gittiğinizde sitenizin çalıştığı makinedeki ortam
değişkenlerini, sistem bilgisini, sunucu değişkenlerini ve daha birçok
bilgiyi bulabilirsiniz. "Debug Console" ise size basit bir terminal
penceresi  sağlamanın ötesinde siteniz üzerine bir de FTP arayüzü vermiş
olacak. Buradan dosya silebilir, klasörleri toplu olarak ZIP şeklinde
indirebilirsiniz.

![Kudu arayüzünde Azure Web Sites'a
Terminal](media/Azure_Web_Sites_Kudu_ve_Custom_Site_Extensions/kudu2.png)
*Kudu arayüzünde Azure Web Sites'a Terminal*

Sitenin "Log Stream" kısmına girdiğinizde sonraki 12 saat için uygulama
loglarınız saklanacak ve bu ekrandan incelenebilecek. "Web Hooks" kısmı
ise şu anda epey ilkel durumda. Sadece deployment sonrası sizin
verdiğiniz bir adres tetiklenebiliyor. İleride "action" tipleri, yani
sadece "PostDeployment" değil farklı trigger actionları da tanımlanacak
ve Web Hooks eminim ki çok daha işlevsel olacak.

![Kudu'da Site
Extensions](media/Azure_Web_Sites_Kudu_ve_Custom_Site_Extensions/kudu3.jpg)
*Kudu'da Site Extensions*

Sanırım Kudu'nun en ilginizi çekecek tarafı "Site Extensions" olacak.
Aslında **Kudu** ve **Monaco** (Visual Studio Online) da birer Site
Extensions. Bu extensionlar doğrudan yüklü geliyorlar. Örneğin Monaco
alında Azure portalından aktif hale getiriliyor. Bu iki extension
haricince bir de Extension Gallery'den elle yükleyebileceğiniz
eklentiler mevcut. Yukarıdaki ekran görüntüsünde bu eklentilerin bir
listesini görebilirsiniz. Azure tarafından yönetilen Site Extension'lar
hedef makinede **%ProgramFiles(x86)%\\SiteExtensions** adresinde yer
alırken Gallery'den gelen Extensionlar site ile aynı root klasörde
"SiteExtensions" adında bir klasörde yaşar. Buraya isterseniz siz de
kendi Extension'larınızı yazabilirsiniz. Örnek olarak incelemek
isterseniz "FileCounter" extensionı hızlıca incelenebilecek basi bir
extension olarak Gallery'de mevcut. Extensionı yükledikten sonra
klasörüne girdiğinizde iki önemli dosya bulacaksınız.

![FileCounter
Extension'ı.](media/Azure_Web_Sites_Kudu_ve_Custom_Site_Extensions/kudu4.png)
*FileCounter Extension'ı.*

Yukarıdaki

**[C\#]**

```cs
< %@ language="C#" Debug="true" %>
< %@ Import Namespace="System.IO" %>

< %
    // Find the site's web root
    string folder = Environment.ExpandEnvironmentVariables(@"%HOME%\site\wwwroot");
    int fileCount = Directory.GetFiles(folder, "*.*", SearchOption.AllDirectories).Length;
%>
<h1>World's most amazing file counter</h1>
<h2>Your site has <%= fileCount %> files!</h2>
```

Yukarıdaki dosya Extension'ın içindeki ASPX dosyası. Basit bir şekilde
extensionın yüklendiği sitenin içindeki dosyaların sayısını veriyor. Bu
basit uygulama ble aslında bizim sitenin dosyalarına nasıl
erişebileceğimizi gösteriyor. Tüm Extension'lar bu şekilde extend
ettikleri sitenin klasörüne full erişim hakkına sahipler. Artık
istediğiniz gibi siteyi extend edebilirsiniz değil mi? :)

**[applicationHost.xdt]**

```xml
<?xml version="1.0"?>
<configuration xmlns:xdt="http://schemas.microsoft.com/XML-Document-Transform">
  <system.applicationHost>
    <sites>
      <site name="%XDT_SCMSITENAME%" xdt:Locator="Match(name)">
        <application path="/filecounter" xdt:Locator="Match(path)" xdt:Transform="Remove" />
        <application path="/filecounter" applicationPool="%XDT_APPPOOLNAME%" xdt:Transform="Insert">
          <virtualDirectory path="/" physicalPath="%XDT_EXTENSIONPATH%" />
        </application>
      </site>
    </sites>
  </system.applicationHost>
</configuration>
```

Tabi ki extension'ın IIS üzerinde yaşayabilmesi için bazı ayarlar da
gerekiyor. Extend ettiği sitenin **applicationHost.config** dosyasını
transforme edebilmek için her extension beraberinde bir **XDT** ile
gelir. Doğal olarak her extensionın ilk yapacağı iş kendisi için IIS'te
bir Application yaratmak. Yukarıdaki örnek XDT de aynen bunu yapıyor.
[Github'da bu konuda daha birçok
örnek](https://github.com/projectkudu/kudu/wiki/Xdt-transform-samples)
bulabilirsiniz.

İşte Kudu böyle bir şey :) Gallery umuyorum ki zamanla genişleyecek
hatta o gallerynin paralı extensionlar sunacağı günleri de göreceğimizi
düşünüyorum. Şimdilik Monaco'nun (Visual Studio Online) bu mimari
üzerinde geliştiriliyor olması benim için geleceği adına güzel mesajlar
veriyor. Hayırlısı diyelim :)

Görüşmek üzere.


*Bu yazi http://daron.yondem.com adresinde, 2014-3-25 tarihinde yayinlanmistir.*