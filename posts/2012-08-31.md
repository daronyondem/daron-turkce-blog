# Macbook Air Windows 8 ile Muhteşem 

Eskiden donanım incelemeleri yazardım :)
[Darkhardware'de](http://www.darkhardware.com/) editördüm. Sonrasında
PCWorld'de PCExtra'da da bolca yazmıştım hatta. Ne günlerdi :) Lise
yılları. Her neyse... Donanım'dan uzaklaşmış olsam da doğal olarak eski
deneyimlerin de depreşmesi ile ve herkesin hayatında da olduğu kadar
benim de hayatımda hala donanımlar mevcut :) Bundan sonra donanım
inceleme yazıları yazacağım falan demiyorum :) ama son günlerde
yaşadığım MacBook deneyimlerini sizlerle paylaşmak istiyorum.

Uzun süredir mobil bir laptop arayışındaydım. Development makinesi
olarak kullandığım [Dell
M6600](http://www.dell.com/tr/sletmeler/p/precision-m6600/pd) maalesef
pek taşınabilir bir cihaz değil. Nitekim çok taşıdım, bazen taşıyorum da
:) 7 saat pil ömrü olup, Extreme i7 işlemci, Quadro 200 ekran kartı,
16GB ram ile ve tabi üzerine bir de 5 sene yerinde servis garantisi ile
daha epey de kullanacağım gibime geliyor. Fakat sorun şu ki benim
göbek + 17" laptop uçaklardaki çalışma ortamı sınırlarına sığmıyor :)
Uçakta açamıyorum, orada burada açtığımda insanların bir kenara
çekilmesi gerekebiliyor :) vs... O nedenle şöyle çok daha ufak fakat
Visual Studio ile de çalışabileceğim, acil durumlardan TFS'e
bağlanabileceğim, 1-2 haftalık yurt dışı gezilerinde, yurt içi
gezilerinde yanımda bulundurabileceğim ve tekrar ediyorum :) ciddi ciddi
de çalışabileceğim bir cihaz arıyordum.

### Ultrabook? Surface?  

İlk aklıma gelen Ultrabook'lara bakmak oldu. Konfigürasyonları çok
hoşuma gitmedi. Özellikle ekran kartı konusunda şüpheliydim. Eski
deneyimlerimden yola çıkarak Visual Studio ve Blend gibi WPF bazlı
ürünlerin rahat çalışabilmesi ve yeri geldiğinde external monitörle
extended modda da rahat çalışabilmek adına hep harici bir ekran kartı
olması gerektiğini ve onboard ile olmayacağını düşünüyordum. Niye geçmiş
zamanla konuşuyorum? Çünkü Intel HD 4000 serisi gerçekten başarılıymış.
Visual Studio 2012 ve Blend vs hepsi çatır çatır çalışıyor. Aklınızda
bulunsun siz de benim gibi şüpheliydiyseniz HD 4000 serisi kesinlikle
yeterli.

Ayrıca çoğu Ultrabook bugünlerde ince gibi dursa da ekranlar 15"... 13"
veya daha ufak Ultrabook bulmak cidden zor. Bulsanız da bu sefer bu
boyutlarda konfigürasyonlar daha da komik bir hale geliyor.

İçimdeki bir diğer ses de Microsoft Surface'i bekle diyordu :) Eninde
sonunda testing için bir Microsoft Surface alacağım zaten işim gereği
ama tereddütlüydüm istediğim şeyin o olup olmadığından. Birincisi Intel
based Surface yılbaşından önce çıkmayacak ve ben beklemek istemiyorum :)
İkincisi ARM based olanda zaten Visual Studio çalışmayacak. Ayrıca
Surface'ın da Intel sürümünün pek ince birşey olduğu söylenemez. ARM
sürümü fena değil. Neyse, Surface'ı da ana olarak yılbaşına kadar
beklemek istemediğim için listeden sildim.

### Touch mı değil mi?  

Aklımdaki bir diğer soru hazır Windows8 gelirken acaba touch birşey mi
alsam acaba sorusuydu. Sonra desktop kullanımında touchpad ile bile pek
rahat edemediğimi düşünerek bundan vaz geçtim. Hep yanımda mouse
taşıyorum ben. Peki tablet convertable birşey acaba daha mı işime yarar
diye düşündüm bu sefer de 1 yıldır iPad sahibi olduğumu fakat birkaç
uçuşta webcast izlemek dışında kullanmadığımı farkına vardım. iPad
hikayesi de aslında apayrı bir yazı olabilir. Benim hayatımda cidden
iPad'in yeri olamadı. Tablet olayına ısınamadım. iPhone kullanıyorum ve
tüm ihtiyaçlarımı mobilken o karşılıyor. Eğer daha fazlasına ihtiyacım
varsa işte o "fazla" kısmı iPad karşılamıyor ki? Artık bir PC lazım
oluyor. Özetle iPad'de yapabildiğim fakat iPhone'da yapamadığım birşey
yok ve eğer yanımda iPad büyüklüğünde bir cihaz taşıyacaksam onun yerine
aynı büyüklüklerde klavyeli bir PC taşımayı tercih ederim. İşte burada
aslında Microsoft Surface'ın Intel sürümleri süper işe yarayacak ama
dedim ya :) yılbaşına kadar bekleyemem. Bekleyebilenler kesin Intel'li
Surface'ları kaçırmasınlar derim.

### Ufak ekranlı istiyorum... olabildiğince ufak!  

Hedefi belirledim. Olabildiğince ufak birşey istiyorum. [Sony Vaio
P](http://en.wikipedia.org/wiki/Sony_VAIO_P_series) serisini
bitirmeseydi belki de yeni modellerinden birini alabilirdim. Gerçekten
süper boyutlarda ve çıktıkları tarihlere göre de iyi donanımlarda
cihazlardı ama artık devam etmiyor o seri. Peki ne yapsak? Başladım 13"
piyasadaki cihazlara bakmaya ve iki cihaz gözüme çarptı. [Sony Vaio
Z](http://en.wikipedia.org/wiki/Sony_VAIO_P_series)ve [Macbook
Air](http://www.apple.com/macbookair/). Vaio Z'nin ek bataryası ile 7
saate çıkması hoş duruyordu ayrıca konfigürasyonu da ciddi başarılı ama
ÇOK başarılı :) yani kasa ince ve güzel ama konfigürasyon o kadar çoşmuş
ki neredeyse ana PC yapası geliyor insanın. Tamam da beni ana PC
aramıyorum ki. Salt taşınabilir cihaz arıyorum diye 3500\$'a yeni PC
almanın anlamı yok diye düşünerek Vaio Z'yi listesen sildim ve geriye...
Macbook Air kaldı :)

### Macbook Air korkularım....  

Genelde bir üreticinin ürünlerini kullanıyorsan onunla devam etmelisin
diye düşünüyorum. Uyum sorunu yaşanmaz vs herşey birbirine göre
tasarlanmıştır ve kafan rahat eder. Ayrıca Mac'lerde Windows kullanma
konusunda etraftan ne kadar pozitif şeyler duysam da bir önceki
cümlemdeki önyargım nedeniyle pek de sıcak bakmıyordum Macbook
seçeneğine ama 11" Macbook air giderek tahrik etmeye başladı beni :)
Cihaz gerçekten tam istediğim gibi en ufak seçenek ve konfigürasyonu da
başarılı. O kadar ki 11" Macbook Air'i 512 SSD, i7 ve 8GB RAM'e kadar
özelleştirebiliyorsunuz. Tabi yine fiyat 3000\$'lara doğru uçuyor.
Neyse, atılalım bakalım bir maceraya dedim... Hem MacOS hem Windows 8
kurulu tutarım. Yolculuklarda da sadece mail falan bakıp, twitter, web
takılacağım zamanlarda olmadı MacOS'ta takılırım diye düşündüm. Malum
Windows'ta pil ömrü MAC'lerin daha düşük oluyor diye duymuştum.

### Son karar Macbook Air 11"  

Macbook Air 11"'i neredeyse en düşük konfigürasyonu ile aldım. 128SSD,
4GB Ram, i5 1.7Ghz. İtiraf ediyim, eğer kullanamazsam Türkiye'de satarım
diye düşündüm çünkü cihazı yurt dışından aldım :) Daha önceki düşük
konfigürasyonlu Ultrabook yorumları çakıştığımın farkındayım. Aldığım
11" Air'in konfirgürasyonu da yüksek değil. Ama dedim ya denemek için
aldım, olmadı satarım diye düşündüm. AppleStore'daki Genius'lar Windows
8 desteği yok deseler de çatır çatır yükledim. Ha bu arada merak edenler
için, tüm ek kabloları (amma kablosu varmış bu aletin :)) ve 3 yıllık
AppleCare ile beraber 1700\$'a mal oldu. Neyse geri dönersek konuya...
MacOS üzerine MS Office falan yükledim orayı bir çalışılabilir hale
getirdim. Sonra yeni bir partition açıp Windows 8 kurdum ve BootCamp
driver'larını yükledim.

![MacBook Air 11" ve Windows
8](media/MacbookAir_Windows8_ile_Muhtesem/macbook.jpg)\
*MacBook Air 11" ve Windows 8*

### Herşey umduğumdan çok daha iyi!  

Windows 8 süper çalışıyor MacBook Air'de! Etraftan duyduklarımın aksine
MacOS ile Windows 8 arasında pil ömrü farkı yok. O nedenle bazı
durumlarda MacOS kullanmak gibi bir düşüncem varken, hiç MacOS'a
geçmemeye başladım. Double Tap Scroll gibi basit touchpad gesture'ları
çalışıyor. Klavyedeki Windows ile Alt tuşunun yerlerinin tam tersi
olması en büyük sıkıntılardan biriydi ama onu da açılışta bir script
çalıştırarak geri çevirdim ve o sorun da halloldu :) Özetle herşey
tahmin ettiğimden çok çok daha iyi paşalar gibi 3 haftadır kullanıyorum.
1 hafta yurt dışındayken tam zamanlı Visual Studio bile kullandım harici
bir monitör de bağlı olarak... Hiçbir performans sorunu yok.

Bu durumun ne kadarını Windows 8'e borçluyum bilmiyorum. Nitekim Windows
7 ile denemedim cihazı fakat 4GB Ram ve i5'li bir makineden böyle bir
performans alabileceğimi hayal edemezdim. Peki şu ana kadar hiç mi sorun
ile karşılaşmadım? Birincisi dediğim gibi Alt ve Windows tuşlarının yer
değişikliği problemi vardı ki onu script ile çözdüm. İkinci bir problem
ise Thunderbolt\>Ethernet çeviricisini Windows'a restart atmazsanız
cihaz tanımıyor. Sanırım Plug&Play sürücü sorunu bu. Çok da dert olmuyor
çünkü pek ethernete bağlı kullanmıyorum zaten veya restart gerekse de 15
saniyede falan restart oluyor zaten cihaz. Ama dediğim gibi pek ethernet
kullanmıyorum zaten.

### Pil Ömrü  

Macbook Air 11" olanın normal pil ömrü 5 saat civarında. 13" olanlarda 7
saate kadar çıkabiliyor. Windows 8 ile de doğrudan 5 saat pil ömrü
alabiliyorsunuz. Ben burada ilginç bir ek bataryadan bahsetmek istiyorum
:)
[HyperJuice](http://www.hypershop.com/HyperJuice-External-Battery-for-MacBook-iPad-iPhone-USB-s/91.htm)!

![HyperJuice efsanesi! Laptop'a ek
batarya...](media/MacbookAir_Windows8_ile_Muhtesem/hyperjuice.jpg)\
*HyperJuice efsanesi! Laptop'a ek batarya...*

Yukarıda resimde gördüğün şey bir batarya, koca bir batarya :) netbook
büyüklüğüne ciddi yakın. Bu batarya ile MacBook Air 11" tam 24 saat
çalışabiliyor :) Eminim ki teknik detaylarına bakarsanız başka laptoplar
ile de kullanılabilir fakat firma resmi olarak sadece MacBook desteği
veriyor ama cihazın çıkışı arabalardaki sigara çakmağı çıkışı gibi :)
Zaten Apple'ın da uygun kablosunu alarak bağlayabiliyorsunuz. Yani
cihazın direk Apple çıkışı yok aslında sadece elektrik çıkışının
özellikleri Apple cihazlarına uygun o kadar. Ayrıca batarya üzerinde bir
de USB çıkış var, böylece ek cihazları da şarj edebiliyorsunuz. Cihazın
kendi adaptörü ve şarj için, 3-4 saatte full şarj oluyor.

24 saat ciddi bir süre :) Günde 12 saat çalışsanız 2 gün sorun olmayacak
kadar iyi :) veya en uzun uçuşta bile rahatlıkla tüm uçuş boyunca
çalışabilirsiniz. Efsane derken haklıymışım değil mi? :)

Şimdilerde MacBook Air üzerine yapıştırabileceğim uygun bir sticker
tasarımı arıyorum :) Etkinliklerde "Hocam Mac?" tepkilerine sözlü cevap
vermekten iyi olacaktır diye tahmin ediyorum :) Özetle.. "**MacBook Air
Windows 8 ile muhteşem!**"


*Bu yazi http://daron.yondem.com adresinde, 2012-8-31 tarihinde yayinlanmistir.*