# TechEd Africa 2011 Maceraları 

Muhteşem bir konferans geride kaldı! **TechEd Africa 2011**! Bugüne
kadar üç ayrı kıtada TechEd konferanslarına katıldım ama bu kıtalar
arasında maalesef Afrika yoktu. Tabi pek kıtayı veya TechEd'in yapıldığı
Durban şehrini anlatamayacağım çünkü gezmek için zaman bulmak mümkün
olmadı. 6 gün boyunca sürekli konferans alanında oradan oraya
koşuşturmacayla geçti. Oturum sayısının çokluğunun ve katılımcıların
heyecanının yanı sıra bu sene bir de Microsoft Partner Conference ile
aynı zaman ve alanda yapılıyor olması konferansta ilgnç bir kalabalığın
yan yana gelmesini sağladı.

![İlk gün konferans açılışı modern bir gösteri eşliğinde
yapıldı.](media/TechEd_Africa_2011_Maceralari/DSC00207.jpg)\
*İlk gün konferans açılışı modern bir gösteri eşliğinde yapıldı.*

Bu gibi konferanslarda benim en ilgi ve heyecanla beklediğim kısım tabi
ki açılış veya Keynote oturumları oluyor. TechEd Africa da ilk gün
Keynote oturumu ile beraber başladı. 3000 kişinin izlediği Keynote
modern bir dans ve müzik gösterisi ile giriş yaptı. İtiraf etmem gerek
ki bu kadar "Geek" kaynayan bir ortama böyle bir giriş beklemiyordum :)

![Açılış Konuşmasında Corporate VP Jason
Zander](media/TechEd_Africa_2011_Maceralari/DSC00215.jpg)\
*Açılış Konuşmasında Corporate VP Jason Zander*

Konuşmanın ilerleyen adımlarında tabi ki teknik demolar ve en
etkileyicisi ise **Corporate VP Jason Zander**'ın sunumu yer aldı.
Keynote'un genelinde çok başarılı bir cihazlar, ürünler ve servisler
birleşimi sunuldu. Visual Studio 11, TFS'in Cloud Servisleri, Windows 8,
Windows Server 8, Windows Phone 7.5, Windows Azure ürünlerinin her biri
de ayrı ayrı demolarla açılış konuşmasında yerini aldı.

![Windows çalışan cihazların
çeşitliliği...](media/TechEd_Africa_2011_Maceralari/DSC00216.jpg)\
*Windows çalışan cihazların çeşitliliği...*

Windows'un çalıştığı farklı cihazların altı çizilirken bir yandan da bu
cihazlar arası iletişimin sağlıklı bir şekilde ayakta tutulabilmesi
adına Windows Azure ile beraber gelen servislere ağırlık verildi. Genel
olarak çok dengeli bir cihaz, ürün ve servis dağılımı ile yapılan açılış
konuşması sonrasında katılımcılar 400'ün üzerinde oturumun bulunduğu
listeden seçimlerini yapıp bir sonraki oturuma doğru ilerlediler.

![TechEd Africa 2011'deki Windows Azure
oturumum.](media/TechEd_Africa_2011_Maceralari/DSC00232.jpg)\
*TechEd Africa 2011'deki Windows Azure oturumum.*

Şahsen ben açılış konuşması hariç konferansın çok tadını çıkaramadım.
İlk günümü hazırlıklar ve testler ile geçirdikten sonra ikinci gün de
biri "HTML5 Debugging" diğeri ise "Silverlight ve RIA Services" odaklı
iki oturumu sunarak geçirdim. HTML5 debugging oturumunda Internet
Explorer 9 ile beraber gelen "Developer Tools"'un potansiyeline
değinirken Silverlight oturumunda ise kendi "İş Katmanı"nız ve "Data
Katmanı"nız ile RIA Services'ın entegrasyonuna değindim. Üçüncü gün çok
daha fantastik ve benim de ilk defa içeriğini sunacağım bir oturum
yaptım. "Social Gaming on Windows Phone with Azure" adındaki bu oturumda
Windows Phone ortamında oyun geliştirme senaryoları ve dikkat edilmesi
gereken noktaların yanı sıra milyonlarca kişinin kullanabileceği bu gibi
oyunların platformlarını oluştururken Windows Azure'dan nasıl
faydalanılabileceğine değindim. Uygulamalar arası iletişim, SSO, Access
Federation, uygulama içi satışlar ve notification altyapıları gibi
birçok noktanın yanı sıra Windows Azure'un normal oyun geliştirme
bilgisine sahip ekiplerin bilgi dağarcığında olmaması olası sunucu
taraflı kaynak yönetimini nasıl otomatize edebileceğine göz attık.

Son olarak dördüncü gün **Microsoft Redmond** ofisinden **UX Designer
Arturo Toledo**  ve ekibin lideri **Corrina Black** ve **Dave Russel**
ile beraber "**Mobile Device Revolution**" adına bir panel oturumu
yaparak katılımcıların sorularını aldık. Epey zor sorular geldiğini
itiraf etmem gerek :) Panelde bir tek ben Microsoft çalışanı olmadığım
için bazı soruları ancak ben cevaplayabildim :) Malum çalışanların bazı
şeyleri söylemesi mümkün olmuyor :)

TechEd Africa en az diğer kıtalardaki kadar süper bir içerik ve muhteşem
bir organizasyonla beni büyüledi diyebilirim. Önümüzdeki sene olanağınız
varsa kaçırmamanızı öneririm.


*Bu yazi http://daron.yondem.com adresinde, 2011-10-20 tarihinde yayinlanmistir.*