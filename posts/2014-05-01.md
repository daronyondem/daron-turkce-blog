# Basic 50 yaşında! 

![Eski Basic
günleri...](../media/Basic_50_yasinda/basic_01.gif)

Benim programlama ile tanıştığım yıldır 1994. QBasic zamanları :) O
zamanlar yazdıklarımdan bir şeyler bulamadım maalesef :) Ama bugün şöyle
bir girip karıştırdığımda komutların çoğunu hatırlamakta zorlandığımı
gördüm. Eh şaka değil tam 20 yıl geçmiş. Çok uzun bir süre gibi geliyor
kulağa değil mi? Oysa bugün Basic'in 50. doğum günü.

1964'de Basic ilk olarak yaratıldığında doğal olarak dominant
programlama dili Assembly'di. Dartmouth College Matematik Profesörleri
John G. Kemeny (Albert Einstein'ın Asistanı) ve Thomas E. Kurtz
tarafından programlamanın öğrenilmesini kolaylaştırmak için yaratıldı
Basic. Öyle de oldu. Basic kısa zamanda popüler hale geldi. İlk
sürümünde sadece PRINT, LET, IF-THEN, FOR-NEXT, GOTO, ve END komutları
vardı :) INPUT bile iki yıl sonraki sürümde eklendi.

Basic'in yolu sonraki yıllarda Micro-Soft ile kesişti :) ve esas
popülerliliğini de Altair ile beraber kazandı. Bu süreçte farklı Basic
varyantları da çıktı. CBASIC, True Basic vs derken 1990'larda GWBasic ve
sonrasında QuickBasic çıktı. Aslında aynı zamanlarda Visual Basic de
kendini Windows 3.0 üzerinde göstermişti ama hala MS-DOS'da çalışanlar
için Microsoft, QuickBasic'i de çıkardı.

![Visual Basic 3.0'la eski
günler...](../media/Basic_50_yasinda/basic_02.gif)
*Visual Basic 3.0'la eski günler...*

Bugün Basic'in geldiği nokta Visual Basic.NET ile çok daha farklı :)
Yolda geçirilen evrim inanılmaz nitelikte. Ama değişmeyen tek bir şey
var. Basic hala iş bitirmeye odaklı ve öğrenilmesi kolay tutulan
dillerden. Hatta Microsoft son yıllarda Basic'in bir
[SmallBasic](http://smallbasic.com/) sürümünü de çıkartıp dilin kolay
öğrenilme özelliğinden faydalanarak çocuklar için de bir programlama
dili ve ortamı oluşturdu. Yazdığınız SmallBasic kodu Silverlight ile
[tarayıcı içerisinde](http://smallbasic.com/program/?PMT149) bile
çalıştırılabiliyor.

Eğer siz de eski günleri hatırlamak ve eski Basic ile bir şeyler yapmak
isterseniz MS-DOS 6.00 disklerinizi aramadan önce Basic'in online sürümü
olan [QuiteBasic](http://www.quitebasic.com/)'e bir göz atın derim :)
Yok ben yeni ortamlarda nostalji yaparım diyorsanız bu sefer de
[QuickVisualBasic](http://blogs.msdn.com/b/vbteam/archive/2014/05/01/happy-50th-birthday-basic.aspx)
ile devam edelim :)

### Roslyn ile QuickVisualBasic  

1 Nisan şakası gibi geliyor değil mi kulağa? Ama değil. Basic'in
50.yılını kutlamak adına Microsoft, QuickVisualBasic'i çıkarttı :)
Roslyn üzerinden beslenen bu arkadaşı hemen
[buradan](http://blogs.msdn.com/cfs-file.ashx/__key/communityserver-components-postattachments/00-10-52-20-46/QuickVB.zip)
edinebilirsiniz. İndirdikten sonra kendi Visual Studio'nuz ile compile
ettikten sonra karşınıza bir console gelecek. İşte orası
QuickVisualBasic!

![QuickVisualBasic!
Budur!](../media/Basic_50_yasinda/basic_03.gif)
*QuickVisualBasic! Budur!*

Benim Basic sevdam görüldüğü üzere çok eskilere dayanıyor. Bugün her ne
noktadaysam bunu Basic'e borçluyum. Basic olmasa başka bir şey olmaz
mıydı? Belki olurdu, belki de olmazdı ama benim programlama ana dilim
Basic oldu ve kalbimde her zaman ayrı bir yeri olacak. 50. doğum günün
kutlu olsun Basic!

Görüşmek üzere!


*Bu yazi http://daron.yondem.com adresinde, 2014-5-1 tarihinde yayinlanmistir.*