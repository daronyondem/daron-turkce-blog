# Üç adımda 1$'a web sitesi... 

![](../media/Uc_adimda_1-Dolara_web_sitesi/08102007_1.jpg)"Yahu bizim
yigen de web sitesi yapii yani nolcak!"

Emin olun amacım insanların şiveleri ile dalga geçmek değil ama nedense
bu tarz durumlarla her karşılaştığımda duyduğum cümle yukarıdaki gibi
seslendiriliyor. "Web Sitesi" denildiğinde anladığımız şey aslında gün
geçtikçe değişiyor ve bu anlamda web siteleri hazırlayan, tasarlayan ve
programlayanlar olarak biz de "bilinçli tüketici" oluşumundan çok
memnunuz. Fakat diğer yandan tüketicinin bu kadar uzun bir süre
bilinçsiz kalmasını **sağlayan** da bizleriz.

Sadece halka açılan şirketler için getirilen web sitesi sahibi olma
kanununu kullanarak önüne gelen şirkete elindeki web sitesi şablonunu
pazarlayan *"Yoksa öcüler gelir akşam ısırır limited şirketini"* diye
tüketiciyi korkutan bizler değil miydik?

Oradan buradan bulduğumuz PHP portalları süsleyip, püsleyip, bazen de
başka bir portalın yönetim panelinin tasarımını çalıp bir web sitesi
haline getirip satanlar bizler değil miydik? Bu son örnek biraz abartı
oldu demeyin, şirkette ürettiğimiz içerik yönetim sistemlerinin yönetim
paneline ait tasarımı başka bir sitede ana web sitesi tasarımı olarak
gördüğümde gülmekten ölmüştüm.

Peki biz bu kadar aciz miyiz? Yani neden bindiğimiz dalı kesiyoruz diye
de sorabilirim aslında! Bir web tasarımcının veya programcının en ucuz
eğitim masrafı yıllık 5000\$'ı bulurken kaliteyi yerlere vurup fiyatı
düşürüyor olmanın kime faydası var? Uzun vadede kimseye faydası yok, ne
bu işi yapanlara, ne yaptıranlara ne de bu ülkeye... Ama malum bizler
herşeyi hızlı tüketmeye alıştık. Bir anda her yanı simit kervansarayları
sardı, bir ara da profiterolcü salgını vardı Nişantaşı tarafında.

"Abi adamlar nasıl satıyor bir bilsen. Yahu bunun maliyeti nedir ki, biz
de açalım bir tane?"

Buyur burdan yak. Bir yerde kendi çapında balık tutan ama karnını da
güzel doyuran bir balıkçı görürsek hemen herkes balıkçı kesilir ve aynı
sahile dadanır. Sonra ne mi olur? Tahmin etmek o kadar zor mu? Günü
gelir o sahilde balık falan kalmaz.

Nereden geldik buralara... Sanırım yukarıda solda gördüğünüz reklam beni
epey sinirlendirdi. Reklamla nerede karşılaştığımı söyleyerek adamların
ek reklamını yapmayacağım ama **bu kadarı da olmaz**! **Üç adımda 1\$'a
web sitesi sahibi olun**! Bir, iki, üç.. Al sana site! Ver 1\$. Yapılan
işin arkaplanı nedir ne değildir bilmiyorum. Cidden araştırmadım ama bu
adamların 1000\$ lık bir işi 1\$'a veremeyecekleri kesin, veriyorlarsa
da aslında 1000\$ lık bir iş üretemeyecek kadar zekalarının olmadığı da
ayrıca ortada. Ama ben burdan herkese tekrardan hatırlatmak istiyorum;
alın teri dökülmeyen işin değeri yoktur! 1000\$ aldığınız 500\$
değerindeki site 1\$ aldığınız 5000\$ değerindeki siteden her zaman daha
değerli olacaktır. Yanlış anlaşılmasın kimseyi kazıklayın demiyorum. Ama
gereksiz yere balıkları harcamanın da lüzumu yok.

Tüketici tarafına baktığımızda ise şöyle bir yorumda bulunabilirim. LCD
ekranı olan, MP3 çalan, MP4 oynatan, USB hafıza işi gören ve yanında
tıraş makinesi hediye edilen bir kol saati eğer 50YTL'ye satılıyorsa
benden uzak kalsın. Ucuz mal alacak kadar zengin değilim!


*Bu yazi http://daron.yondem.com adresinde, 2007-10-9 tarihinde yayinlanmistir.*