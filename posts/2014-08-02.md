# Neşet Suyu İstanbul Koşu Parkuru 

İstanbul'da çokça koşmama rağmen bir türlü Neşet Suyu'nda koşma şansım
olmamıştı. Sevgili dostum Cengiz Han sağolsun bu hafta sonu onun teklifi
ile Neşet Suyu'nda koşmaya gittik. Orman ortamında koşmayı ben inanılmaz
seviyorum ama itiraf edeceğim sıcak havada ormanda koşmak hiç de kolay
değilmiş. Nemin yüksekliği nefes almayı ciddi zorlaştırırken terlemeyi
de inanılmaz noktalara getirebiliyor. Benim şansıma daha önce yaptığım
orman koşular hep soğuk havalardaydı. Şu an sorarsanız soğuk havada
orman koşusunu tercih ederim. Akciğerlerinizin üşüdüğünü
hissedebiliyorsunuz ama ilginç bir doping havası veriyor. Neyse, Neşet
Suyu koşusuna dönersek. Neşet Suyu aslında ilginç bir parkur. Nedeni ise
Fıratpen tarafından yenilenerek kaliteli bir koşu yoluna çevrilmiş
olması. Bu noktadan Fıratpen'in reklamını yapmaktan hiç çekinmeyeceğim
çünkü yaptıkları işin benim için değeri büyük. Aşağıda hemen Fıratpen
sitesinden yolla ilgili yaptıkları çalışmayı kısaca özetleyen bir metni
paylaşmak istiyorum.

Kontrol altına alınan parkurun alt zeminine doğal yıkanmış ve un
kıvamına gelmiş taş tozu, hemen üzerine ise darbeleri yumuşatması ve
malzemeyi bir arada tutması için 6200 metre boyunca geotekstil keçe
döşendi. En üstte ise doğal malzemelerden üretilip 800 derece
santigratta pişirilen kiremit tozu ve irmiği karışım olarak
kullanıldı.%40’dan fazlası sağlıklı bir koşu ve yürüyüş için uygun
olmayan, yaşanan erozyon neticesinde iri (kaya) malzemeleri zemin üstüne
çıkmış, zemini su aşınmaları sonucunda engebeli bir hal alan Neşet Suyu
Parkuru, doğal kiremit tozu ve irmiğinden oluşan ve sporcu sağlığını
koruyan bir zemine kavuşturuldu.

İşte tüm bu özellikleri nedeniyle Neşet Suyu hep merak ettiğim fakat bir
türlü fırsatını bulamadığım bir koşu parkuruydu. Parkurun toplam
uzunluğu 6KM olarak geçiyor. Benim koşumda 5.90 çıktı :) Ama GPS'tir bu
ne yapsa yeridir. Benim hedefim Pace'imi 5 dakikanın altında tutmaktı
ama maalesef 30 dakika yerine 31:36'da bitirdim. Sanırım bunun
nedenlerinden biri parkuruun epey inişli çıkışlı olmasıydı. Tabi benim
tercihim bu durumu yokuşlar yerine soğuk algınlığımın üzerine atmak :)
Hasta olmasan kesin 30 dakikada bitirirdim... değil mi?

![Neşet Suyu
Parkuru](media/Neset_Suyu_Istanbul_Kosu_Parkuru/neset_suyu_1.jpg)
*Neşet Suyu Parkuru*

Her şey bir yana parkur gerçekten de güzel. 6KM de güzel ve ortalama bir
mesafe. Hızlı bir koşu yapmak isteyenler için tek tur yetecektir. Uzun
koşmak isteyenler de doğal olarak parkuru turlayabilirler. Bir tavsiye
olarak parkuru birden çok defa turlayacaksanız her turda yön
değiştirmenizin parkurun tüm heyecanını değiştireceğini söyleyebilirim.
Yukarıdaki eğim haritasında bakarsanız parkurun başında doğrudan bir
iniş gözüküyor. Ben parkur girişinde sol yoldan koşmaya başladım. Sağ
yoldan giderseniz diğer yönde gitmiş oluyorsunuz ve o durumda da doğal
olarak parkurun tam sonunda güzel bir yokuş sizi bekliyor :)

![Neşet Suyu Girişi (Sol - Sağ Parkur Başlangıç
Noktaları)](media/Neset_Suyu_Istanbul_Kosu_Parkuru/neset_suyu_2.jpg)
*Neşet Suyu Girişi (Sol - Sağ Parkur Başlangıç Noktaları)*

Parkur boyunca beni en çok şaşırtan şey hiçbir noktada telefon çekmiyor
olmasıydı. Ormanın içine direk mi diksinler? Hani doğa dostu koşucusun
sen? diyebilirsiniz. Birincisi doğa dostu olduğum kadar teknoloji
dostuyum da :) İkincisi ... koşuda birisinin başına bir şey gelirse ne
olacak? Hatam varsa düzeltsin yazımı okuyanlar ama ben koşu yolu boyunca
yol kenarda acil durum telefon istasyonları falan görmedim. Cep
telefonunun da çekmediği düşünülürse... Allah korusun. Ormanın içindeki
koşu parkurunu geçin parkurun girişinde daha "civilize" ortamda bile
Turkcell tek bar çekiyordu. İnternet falan hak getire zaten. Bu kadar
koşucunun gittiği bir yerde servis sağlayıcıların bu kadar alakasız bir
duruş sergilemesine şaşırdım. Direk dikemiyorlarsa bir mobil istasyon
göndersinler hafta sonları bari, hatta bıraksınlar mobil istasyonu
orada. Benim işim değil sonuçta ama bunun bir çözümü vardır eminim ki
çözmek istenirse. Benim size tavsiyem ya tek başınıza koşmaya gitmeyin
ya da koşuya başlamadan önce eşe dosta haber verin "1 saatten aramazsam
anla ki başıma bir şey geldi" tadında.

![Neşet Suyu Start
Noktası](media/Neset_Suyu_Istanbul_Kosu_Parkuru/neset_suyu_3.jpg)
*Neşet Suyu Start Noktası*

Peki bu kadar konuştum da Neşet Suyu'na nasıl giderim derseniz? Araba
ile gidecek olan hemen [buradan](https://goo.gl/maps/lLl9J) 41.1860655,
28.9686417,16 ulaşabilirler hedeflerine. Avrupa yakasında olanlar M2
Metro ile Hacıosman'a gidip taksiye binebilirler veya biraz daha
zorlamak için 42HM ile Kemerburgaz Yolu durağında inip taksiye
binebilirler. Karşı taraftan, Kadıköy'den örnek vermek gerekirse
Metrobüs ile Zincirlikuyu ve sonra 42M ile yine Kemerburgaz Yolu durağı
üzerinden ilerlenebilir. Benim bilmediğim alternatifler de olabilir :)
araştırın derim.

Görüşmek üzere.


*Bu yazi http://daron.yondem.com adresinde, 2014-8-2 tarihinde yayinlanmistir.*