# Koşu, Balık, Ayvalık 16K 

Bu hafta sonunu güzel bir patika koşusu için Cunda'da geçirdim. [Team
Kronos'un](http://cunda.teamkronos.com/) "**Koşu, balık, Ayvalık**"
sloganını dilimde sürekli olarak "Rakı, Balık, Ayvalık" diye tekrar ede
ede Cunda'ya gittim ve çok zevkli bir hafta sonu geçirdim. 10 ve
16'KM'lik iki ayrı parkur olarak düzenlenmiş olan patika koşusu tahmin
ettiğimden çok daha dişli çıktı. Yarışma sitesinde her ne kadar koşu
parkurunun eğim grafiği paylaşılmış olsa da rakamların okunamıyor olması
benim durumu algılamamı engellemiş açıkçası. İyi ki de engellemiş çünkü
o yokuşları bilsem koşuya gitmeyebilirdim. Özellikle parkurun 4.25
KM'sinde 19m olan deniz yüksekliğinin 5.7KM'de 93 metreye yükselmesi
benim gördüğüm babayiğitleri bile "yürüme" moduna aldı. Önce
delikanlılığı elden bırakmayıp adımları ufalatarak koşarmış takliti
yapalım desek de eninde sonunda herkes birinci vitese alıp tırmanış
moduna geçmek zorunda kaldı.

![Koşu-Balık-Ayvalık 16K, Cunda,
2014](media/Kosu_Balik_Ayvalik_16K/cunda_1.jpg)
*Koşu-Balık-Ayvalık 16K, Cunda, 2014*

Parkur'un beni en zorlayan tarafı özellikle sonunda dik iniş oldu. Hangi
taktiği uygulayacak olursanız olun yokuşun hem dikliği hem de uzunluğu
bir noktadan sonra iniş takımlarınıza ciddi zarar verebilir. Kesinlikle
diz çürütebilecek bir iniş söz konusuydu. Seneye yarış tekrar
gerçekleşirse yarışa katılacaklara bir diğer tavsiyem de inanılmaz kalın
tabanlı ayakkabılar almanız olacak. Parkurun çoğu yerinde koşudan çok
yerdeki taşlardan kaçmaya odaklanmak zorunda kaldım. Ayakkabılarımın
tabanı sanırım koşu ayakkabıları arasında en kalın tabanlardan birine
sahip ama yine de daha kalını varsa kesinlikle almak gerek.
Olabildiğince darbeyi emebilen bir ayakkabı Cunda patika koşusunda
inanılmaz işinize yarar.

Organizasyona gelirsek; ben inanılmaz beğendim. Parkur boyunca
koşuculara yol gösteren arkadaşlardan tutun güvenliğe kadar kesinlike
bir organizasyonda bulunması gerekecek maksimum görevli sayısı görevinin
başındaydı. Tek ilginç nokta su istasyonlarında bardakla su
dağıtmalarıydı :) Hangi aklı evvel koşan adama bardakla su vermenin
uygun olacağını düşündü çok merak ediyorum. Su istasyonları konusunda
yarışların çoğunda maalesef adam gibi bir organizasyon olmuyor. Nedenini
cidden merak ediyorum. Yapılması gereken şey aslında çok basit. Sporcu
şişesinde su dağıtılmalı ve dağıtım noktasından 50m, 100m, 150m sonra
ıskalanması mümkün olmayacak büyüklükte çöp kutuları konmalı. Son olarak
bir de su istasyonuna tabela asarlarsa "İleride Çöp Konteynırı var!"
diye bence olay biter. Böylece hem adam gibi suyumuzu içeriz hem de
şişeleri yerlere atmayız.

![Koşu Öncesi Toplanmaca, Cunda,
2014](media/Kosu_Balik_Ayvalik_16K/cunda_2.jpg)
*Koşu Öncesi Toplanmaca, Cunda, 2014*

Benim yarışı tamamlama süreme gelince :) İtiraf etmek gerekirse hedefim
ortalamada Pace'i altı dakikanın altında tutmaktı ve başardım. 1:40'da
bitiririm diye düşünüyordum yarışı fakat yokuşları görünce 1:50 olsa
iyidir dedim koşarken. Sonra bir baktım ki özellikle 10KM'den sonra bir
enerji geldi bana :) Artık yarış öncesi yediğim mantıdan mıdır
bilemiyorum ama sonuç olarak 1:34 gibi parkurun eğimine ve eski
performanslarıma göre güzel bir sonuç çıkardım. Bu da tabi yarış sonrası
Rakı-Balık kısmını da hak etmiş olduğumu gösterdi.

<iframe src="//instagram.com/p/tLFt3OEAEu/embed/" width="612" height="710" frameborder="0" scrolling="no" allowtransparency="true"></iframe>


*Bu yazi http://daron.yondem.com adresinde, 2014-9-22 tarihinde yayinlanmistir.*