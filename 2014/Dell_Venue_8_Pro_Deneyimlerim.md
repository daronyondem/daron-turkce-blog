---
FallbackID: 2909
Title: "Dell Venue 8 Pro Deneyimlerim"
date: "2014-7-22"
EntryID: Dell_Venue_8_Pro_Deneyimlerim
IsActive: True
Section: software
MinutesSpent: 0
Tags: Gadget, Windows 8
---
# Dell Venue 8 Pro Deneyimlerim
Aslında epey oluyor ben Dell Venu 8 Pro'yu satın alalı. Sanırım bir
seneyi bulmuştur. Fakat tabi ki sizin de tahmin edebileceğiniz üzere 8"
bir bilgisayarı, tableti ana bilgisayarım olarak kullanmıyorum :) Aslına
bakarsanız tablet olarak da pek kullanmıyorum. Hayatımda maalesef bir
tabletin yeri yok. Nedense kullanamıyorum, zaman veya fırsat olmuyor.
Genelde ne yapacak olsam hep bir PC'ye ihtiyacım oluyor. Kitap okuma
konusuna da gelince ya okuyacağım kitapların dijital halleri olmuyor ya
da zaten AudioBook halleri oluyor ve o şekilde tüketmeyi çok daha uygun
buluyorum. Kitap okumak konusundaki fikirlerimi ve deneyimleri daha önce
[bir yazıda sizlerle paylaşmıştım. Okumayanlar göz atsın
derim](http://daron.yondem.com/tr/post/Kitap_okumak_artik_cok_kolay) :)
Biz dönelim Dell Venue 8 Pro'ya.

<iframe src="//instagram.com/p/i6Sk_FkAOj/embed/" width="612" height="710" frameborder="0" scrolling="no" allowtransparency="true"></iframe>

Benim Dell Venue 8 Pro'yu esas satın alma amacım özellikle iş
gezilerinde kullanabileceğim ve bir PC'de yapabileceğim her şeyi
yapabileceğim bir cihaza sahip olmaktı. Ayrıca tablet kullanamıyorum
dediğimi hatırlıyorum :) ama gerçek anlamda bir tablet ihtiyacı
hissettiğim ve kullandığım tek yer de 17 saati bulan Amerika uçuşları
oluyor. Eh bilenler bilir, çalıştığım şirket nedeniyle iş gezisi demek
benim için Seattle'a uçmak demek. Bu da doğrudan 17-18 saatlik uçuş
demek. Tüm bu ihtiyaçları toparladığımızda ve yılda en az dört defa bu
tip iş gezileri yapmak zorunda kaldığım düşünülürse Dell Venu 8 Pro
doğru bir yatırım olarak gözüküyordu. Öyle de oldu. İş gezilerinde tüm
ihtiyaçlarımı karşılayabilen bir cihaz olarak başarılı bir şekilde Dell
Venue 8 Pro'yu kullanabildim, kullanıyorum. Ufak bir araştırma
yaptığımda Türkiye'de şu anda satışta bulamadım Venue8'yi ama satışta
olduğunda [750TL gibi güzel bir fiyatla satılmış anladığım
kadarıyla](http://www.pcdepo.com/dell-venue-8-pro-tablet-pc).

### Teknik özellikler?

İlk merak ettikleriniz tabi ki teknik özellikleri olacak ama öncesinde
şu kadarından bahsediyim, cihaz süper ince ve ufak. Zaten adı üzerinde
8". Ben 64GB bellek ile gelen en yüksek bellek seçenekli sürümünü satın
aldım. Yanına bir de 64GB MicroSD kart koydum. Böylece benim için kabul
edilebilir sayılabilecek 128GB'a ulaşabildim. Cihazın 1280\*800
çözünürlüklü IPS ekranı süper parlak ve ışıl ışıl. Cihaz şu göreceli
yeni çıkan dört çekirdekli Intel Atom'larla (Z3740D) geliyor. Eski
Atom'lar gibi yerlerde sürünmüyor ama inanılmaz performans beklemek de
doğru olmaz tabi ki. 2GB bellekli Intel HD Graphics de 8" bir cihaz için
fazlası ile idare eder nitelikte. Tabletin üzerinde bir micro-USB bir de
kulaklık-mikrofon kombo girişi var. Hepsi bu kadar :)

### Kişisel deneyimlerime gelirsek...

Tablet olarak çok kullanmasam da cihaz bence tablet olarak başarılı bir
cihaz. Pil ömrü hiç rahatsız etmedi. Kaç saat gidiyor derseniz... valla
hiç pili bittiği için şarj etmedim. iPad'den farksız bence. Tabi bu
noktada Win8 uygulamalarının zenginliği de etkili olmuş olabilir :) Yani
pili tüketecek kadar kullanacak uygulama bulamamış olabilirim. Şaka bir
yana ben Kindle uygulaması ile kitap okuyarak bir günde pilini
bitiremedim. 10-15 saat çok rahat kitap okumuşumdur bir defada. Tablet
olarak bunun dışında pek de kullanmadım zaten. Hafif, ince, pili güzel
giden Win8 bir tablet için bence en başarılı cihazlardan biri. Şarj
olayı da üzerinde micro-USB ile yapılıyor ama bu noktada bir sıkıntısı
var. Şarj konusunda epey seçici Dell Venu8. 2AMP şarj cihazlarının hepsi
ile çalışmıyor. Nedeni ile ilgili hiçbir fikrim yok. iPad şarj cihazı
yetmiyor örneğin. 1AMP şarj soketleri ise kesinlikle şarj etmiyor. Bence
bu çok büyük bir eksik. Örneğin uçakta, koltuk arkalarından USB'lerden
şarj edemedim. Dell'in bunu düşünmüş olması gerekirdi.

Cihazı bir PC'den beklediğim her şeyi yapabilir bir cihaz olarak
tanımladım ama diskin 128GB olduğunu unutmamak gerek. Ben Visual Studio
yüklemedim çünkü zaten Dropbox dosyaların SD kartı tamamen doldurdu ve
VS yükleyecek yer kalmadı. VS gerektiğinde Azure'daki VM'ime
bağlanıyorum. O nedenle Visual Studio performansı konusunda yorum
yapamayacağım. Tahmin etmemi isterseniz eğer, sonuç olarak Atom :) yani
compile sürelerinde çılgın hızlar beklemeyin ama zaten 8" cihazda da en
fazla bir bugfix check-ini yaparsınız o kadar. Onu da rahatlıkla
yaparsınız bence.

Venue8'in şarj sıkıntısı haricinde en büyük sıkıntısı firmware ve
driverlarda. Random bir şekilde 2-3 günlük kullanımda en az bir kere
Wireless sürücüleri tamamen dağılıyor. Bilgisayara full restart atmadan
kendine gelmiyor. Tabi cihazın micro-USB'sini şarj için kullandığım için
mouse ve klavye de bluetooth ve tabi ki wireless sürücüleri çatlayınca
Bluetooth da çatlıyor. Allah'tan 2-3 günde bir oluyor bu durum da cihazı
tamamen kullanılmaz hale getirmiyor.

Peki sunum yapmak isterseniz? Yani bu ufacık cihaza bir harici monitör
bağlamak isteseniz? Harici USB ekran kartlarından alıyorsunuz, micro-USB
to USB çevirici ile olayı çözebiliyorsunuz. Ama tabi ki harici monitöre
var olan tek micro-USB'yi kullanarak bağlanacağınız için bu sürede
pilinizi şarj etmeniz mümkün olmuyor. Bence Dell'in bu konuda bir
adaptör çıkarması gerekirdi. Maalesef böyle bir adaptör yok. Elle
yapanlar var internette ama uğraşır mısınız bilmem.

Yukarıda sürekli problemleri sıraladım ama bunların dışında cihaz bir
yolculuk boyunca tüm işlerinizi görebileceğiniz ve Win8 tablet
uygulamaları yettiğince tablet olarak da kullanabileceğiniz, şarj süresi
vs yerinde güzel bir 8" tablet, PC. Yukarıdaki sorunlar çözülse, üzerine
bir de 256GB bellek gelse bu cihazı kimse tutamazmış :)

### Peki size tavsiyem nedir?

Açıkçası eğer iPad'iniz yoksa :) büyük ihtimal bir tablet alma ihtiyacı
hissetmediniz bugüne kadar demektir. Bu durumda birkaç seçenek var. Ya
tablete ihtiyacınız yok ve Venue8 de sizin için gereksiz olabilir. Ya da
tablet cihazları sadece tablet olarak yatırıma uygun görmüyorsunuz. Ben
ikinci gruba giriyorum. Sanırım iki defa farklı iPad'ler aldım ve her
seferinde kullanmadığım, bir kenarda durduğu için elden çıkardım.
Yolculuklarda çok işime yarıyordu ama hem tablet hem laptop taşımak
anlamsız geliyordu. Diğer yandan sadece yolculuklarda yolda
kullanabileceğimiz bir cihazı kenarda tutmak da pek anlamlı gelmedi
bana. Dell Venue 8 hem uçuş süresince uçakta tablet olarak
kullanabileceğim hem de gittiğim şehirde bir bilgisayar olarak
kullanabileceğim bir cihaz olarak çok daha anlamlı oldu :) Hybrid
cihazlarla ilgili genelde karışık duygular içerisindeyim. İtiraf etmek
gerekirse çok yolculuk yapmasam Dell Venue 8'de süper anlamsız olacak.
Tabi benim hayal edemediğim senaryolar da söz konusu olabilir. Ben
deneyimlerimi paylaşiyim istedim ;) Umarım işinize yarar.

Görüşmek üzere.



*Bu yazi http://daron.yondem.com adresinde, 2014-7-22 tarihinde yayinlanmistir.*
