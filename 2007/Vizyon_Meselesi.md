# Vizyon Meselesi...
Yazımın tamamen "yıkama yağlama" kokacağının farkında olarak başlıyorum
bu cümlelere. Ben böyle bir yazı okuyacak olsam kesinlikle "yağcılık
yapmış" derim :) Umarım sizler demezsiniz. En azından blogumu bir
süredir takip edenler veya benle karşılaşmış olanlar beni daha net
anlayacaktır diye ümit ediyorum. Bu temkinli girişten sonra konuya
geçiyim.

Gelelim esas yazımın girişine :)

İlk olarak PCWorld Türkiye'de kapak konusu yazdığımda Lise 2'deydim. O
günlerden bugüne bilişim teknolojiler üzerine çalışan birçok şirkette
görev aldım, birçok şirketle kurumsal olarak çalıştık. Özetle, yaşımın
yettiği ölçüde çok BT çalışanı ve çok BT yöneticisi gördüm. İngilizce
blog sitemi de katarsak iki yıldır blog yazıyorum. Tüm bu bilgiler
ışığında ilk defa böyle bir yazı yazma ihtiyacı hissettim. Peki ne
yazacağım? :) Sabır.

Bundan yaklaşık üç ay önce PCnet ekibinden sevgili dostum, adaşım :)
Daron Dedeoğlu'nun MSN'den gönderdiği titreşim ile başlayan dalgalanma
bakın nerelere geldi. İlk olarak PCnet Ekim sayısında AJAX ve
Silverlight içeriği sunmanın Türkiye'de bir ihtiyaca cevap olacağını
söylediğimde gelen olumlu tepki beni biraz şaşırttı. Malum Silverlight
yeni release olmuştu. Sevinçle yazılarımı hazırladım. Bir sonraki ay,
Kasım ayı için içerik toplantısına Expression Blend, Web ve Design ile
ilgili Türkçe içerik eksikliği olduğundan bahsederek dergide yer
verilirse yararlı olacağını dile getirdim. Aslında epey ümitsizdim,
çünkü ürünler yeni olmakla beraber sundukları teknolojiler de kısmen çok
yeniydi. Yine "OK" dendi ve havalara uçarak Kasım sayısına da yazılarımı
hazırladım ve bir anda PCnet'te her ay bu yepyeni ürünleri,
teknolojileri yazıyor olduk.

Bu noktaya kadar yaşananlar beni şaşırtmakla beraber "*Bravo! Vizyonları
genişmiş!*" diyerek haddim olmadan içten içe değerlendirmeler de yaptım.

Daha bundan üç gün önce
[bloguma](http://daron.yondem.com/tr/post/52ddf62d-5c72-4a31-8e13-80b731cc3a0b)
Visual Studio 2008'in RTM sürümünün bu ay sonunda çıkacağı ile ilgili
Microsoft'un basın açıklamasını taşıdım. Böylece partnerlar Visual
Studio 2008 kullanarak ürün geliştirebilecekler. Şubat ayında beklenen
resmi lansmanın da gecikmeyeceği ortaya çıktı. Hemen kolları sıvayıp
tabiri caiz ise yüzsüzlük yaparak PCnet Yayın Yönetmeni Barış Nevreş'e
çok kısa bir mail yazdım.

*<http://www.microsoft.com/presspass/press/2007/nov07/11-05TechEdDevelopersPR.mspx>\
 VS 2008 ve .NET Framework 3.5 bu ay çıkıyor. Aralık sayısında OKUL
bölümüne ASP.NET 3.5 bölümü eklemeyi teklif ediyorum? Pazartesiye
yetiştirebilirim yazısını.*

Yukarıdaki maile daha kısa ama daha değerli bir cevap geldi.

*Ekleyelim.*

İnanamadım! Aslında daha doğrusu "gözlerime inanamadım" çünkü daha önce
yaptığım yüz yüze görüşmelerde edindiğim izlenimden yola çıkarak
ümitliydim ama gözlerim :) inanmakta zorlandı. Bahsettiğimiz durum daha
release olmamış bir teknoloji ile ilgili release olma tarihi basın
açıklamasında duyurulduğu anda konuyla ilgili Türkçe kaynak yayınlamayı
uygun gören bir VİZYON'a sahip olmaktır. PCnet'in böyle bir vizyona
sahip olması hem PCnet adına, hem Türkiye adına beni sevindirdi, hem de
bir PCnet yazarı olarak kendim için sevindim :)

Yukarıda bahsettiğim vizyon bugün çok az kurumda vardır diye tahmin
ediyorum. Ben ilk defa karşılaşıyorum. O nedenle buradan PCnet'e ve
Yayın Yönetmeni Barış Nevreş'e teşekkür ediyorum. Ben lisedeyken yeni
çıkan bir teknolojiyle ilgili yazıları dergilerde bulamıyordum. Şimdiki
gençler şanslı :)

**SSS**

**Soru**:Bu bir reklam mıdır?\
 **Cevap**:Amaç değil fakat araç olabilir.\
 **Soru**:PCnet ve Microsoft kanki midir?\
 **Cevap**:Çok da güzel Linux yazıları var dergide :) Dergininin Yazılım
Editörü Daron Dedeoğlu Pardus programlama ekibindedir.\
 **Soru**:Bugün teknik bir makale yok mu blogda?\
 **Cevap**: Eeee.... Yok :)



*Bu yazi http://daron.yondem.com adresinde, 2007-11-9 tarihinde yayinlanmistir.*
