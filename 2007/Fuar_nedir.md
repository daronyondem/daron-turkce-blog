# Fuar nedir?
"*Nerede o eski fuarlar?*" diyemeyecek kadar genç olduğumu düşünürken
aslında zamanın tahmin ettiğimden çok daha hızlı geçtiği gerçeğini
atladığımın farkına vardım. Meseleyi yaşlanma sendromuna çevirmeden esas
konuyla devam edeceğim. Nerede o eski fuarlar? Hatta, nerede fuarlar?

Bundan yaklaşık dört veya beş yıl önce Bilişim Fuar'ına özel bir dergide
editör olarak bir yazı yazmıştım. Yazımda fuarların ne kadar da yoldan
çıktığına dair biraz sert dilli eleştirilerde bulunmuştum. Hatta o
dönemde yazım yayınlandıktan sonra büyüklerimden"*Bir fuar dergisinde
böyle yazı yazılır mı?*" gibi yorumlar geldi . Şimdi düşünüyorum da; çok
doğru yapmışım ama yaptığım hiçbir işe yaramamış. O gün bugündür ne
Compex ne de Bilişim Fuar'ına gitmiyorum. Geçenlerde kardeşimin ricası
üzerine (yıllardır beraber gidelim der ve götürmemek için elimden geleni
yaparım) Compex fuarını ziyaret ettik. Durum tahmin ettiğimden çok daha
kötüydü.

**Fuar değil, bu bir PANAYIR!**

Bilir misiniz zamanında fuarlarda satış yapılmazdı! Toptancı, ithalatçı
şirketler en son teknoloji ürünlerini getirir gösterirlerdi ama
satmazlardı. Satın almak istediğinizde fuar dışında söz konusu firmanın
perakende satış noktalarına gitmeniz gerekirdi. Oysa bugün baktığımızda
kurumlar fuar öncesinde "*Fuar nedeniyle %5000 indirim*" gibi abuk
reklamlar yaparak fuar özel kampanyaları ile özünde fuarın içeriği ile
ilgili ilgisiz herkesi fuara çekmeye çalışıyorlar. Benim fuar kapsamında
"kuru kalabalık" dediğim bu topluluk da aslında ortamı bir fuar olmaktan
çıkartarak panayır alanına çeviriyor. Eskiden sadece "pazar gezisi"
amacıyla fuarları gereksiz yere dolduranlardan şikayetçiyken şimdi
olayın fuarlara katılan kurumlar tarafında da bir bozulma söz konusu.

Ben artık herhangi bir fuara gidip de hiç tanımadığım bir kurum veya
tanıdığım fakat ürün veya hizmetinden haberdar olmadığım bir durumla
karşılaşmıyorum. Yeniliklerin tanıtıldığı yerler olan bilişim fuarları
artık "ürün" ve "hizmet" satışı yapılan pazar alanlarına dönüştü. Eski
sayılarını satmaya çalışan bir dergi, elinde kalan kitapları pazarlamaya
çalışan bir yayıncı veya stoktan artan dijital ürünleri elden çıkarmayı
düşünen bir ithalatçının komplosuna kurban giden fuar kültürümüzü de
sanırım pazarlama sevdamızla birlikte sattık gitti.

Hepimize geçmişler olsun...



*Bu yazi http://daron.yondem.com adresinde, 2007-12-19 tarihinde yayinlanmistir.*
