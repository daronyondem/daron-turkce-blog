---
FallbackID: 1859
Title: Expression Web ve rakipler
PublishDate: 11/21/2007
EntryID: 5ee7ec45-f6f5-4a98-9902-0e8fe2bc2016
IsActive: True
Section: software
MinutesSpent: 0
Tags: Expression Web
---
Expression Web Microsoft'un Office paketi dahilinde yer alan Frontpage
ürünün yeni nesil temsilcisi olarak Expression Studio içerisinde yerini
alan bir ürün. Frontpage günlerinden bugüne geldiğimizde Expression Web
içerisindeki **XHTML, XSLT, CSS ve XML** desteğinin **Intellisense** ile
beraber gelmesi gerçekten sevindirici. Özellikle yazılımın ASP.NET
sayfalarına destek vermesi ve neredeyse tüm **ASP.NET** sunucu
kontrollerinin tasarım aşamasında gerçek görüntüleri ile
kullanılabiliyor olması muhteşem. Expression Web içerisinde yaratılan
herhangi bir ASP.NET sayfası tasarımcıya **ASP.NET Development Server**
üzerinden çalıştırılarak gösterildiği için tasarımcının bilgisayarında
IIS yüklü olması da gerekmiyor.

Tüm bu güzelliklerin yanında maalesef artık Expression Web'e Frontpage
gibi bir "giriş seviyesi tasarım aracı" olarak bakmamız mümkün değil.
Hatta çoğu giriş seviyesi kullanıcı programın kullanımını zor bile
bulacaktır. Diğer yandan hali hazırda rakipler arasından **Adobe'un
Dreamweaver** yazılımını kullanan tasarımcıların ise Expression Web'e
geçişleri çok kolay olacaktır. Her iki programın da arayüzleri birbirine
çok benziyor. Bir karşılaştırma noktasında Expression Web'in avantajı
Visual Studio ile entegrasyon sağlayabilmesi, ayrıca CSS desteği
noktasında da sadece bir CSS yönetim paneli değil otomatik entegrasyon
sağlaması da güzel bir özellik. Ek olarak direk ASP.NET DataSource
kontrolleri ile harici veri kaynaklarına erişebiliyor olmak tasarımcılar
için sitenin son hali üzerinde çalışabilmek adına hayati önem arz
edecektir.

![Expression Web
arayüzü.](http://cdn.daron.yondem.com/assets/1859/21112007.png)\
*Expression Web arayüzü.*

Benim kişisel olarak Expression Web'de sevdiğim en önemli nokta hızlı
açılıyor olması. Takriben Adobe Dreamweaver'a kıyasla **4 kat daha
hızlı** açılıyor. Bu durum özellikle çok sayıda proje üzerinde
çalışırken çok önemli. Herhangi bir dosyayı hemen açarak üzerinde ufak
bir değişiklik yapıp kaydetmek gerekebiliyor. Yavaş açılan yazılımlar
nedeniyle bazen Notepad kullandığımı bile bilirim. Sırf bu nedenle
eskiden de bilgisayarımda FrontPage'i yüklü tutardım, çünkü o da hızlı
açılırdı. Aynı özellik Expression Web'de de devam ediyor ve Frontpage'in
üzerine gelen bir sürü muhteşem yeni özellik ile bu hıza Expression
Web'in rahatlığını da ekleyince benim favori editörüm haline geldiğini
söyleyebilirim.

Yukarıda Expression Web'in güzel özelliklerinden bahsederken otomatik
CSS yaratabilmesine de değinmiştim. Ama maalesef ben bu özelliği pek de
sevmiyorum, genelde otomatik şeylere karşı biraz alerjim vardır :) Ben
elle kendi bildiğim gibi yapmayı tercih ederim. Eğer siz de benim gibi
düşünüyorsanız Expression Web içerisinde Tools / Page Editor Options /
CSS bölümüne giderek otomatik CSS yaratılmasına dair işlevleri
kapatabilirsiniz. Expression Web'in CSS Intellisense ve CSS yönetim
panelleri çalışmaya devam edecektir fakat otomatik CSS sınıfları artık
yaratılmayacaktır.

**Expression Studio Savaşları** sersindeki bir önceki yazıma aşağıdan
ulaşabilirsiniz.

[Expression Design ve
rakipler](http://daron.yondem.com/tr/post/4918cfdc-60cf-448f-8a1c-e6859205bc2f)

Kolay gelsin.


