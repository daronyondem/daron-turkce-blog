---
FallbackID: 1822
Title: "Sertifikasyonlarla İlgili Sıkça Sorulan Sorular"
date: "2007-10-24"
EntryID: Sertifikasyonlarla_Ilgili_Sikca_Sorulan_Sorular
IsActive: True
Section: software
MinutesSpent: 0
Tags: Eğitimler, Genel
old.EntryID: 2b5813fd-9853-46fb-adaf-cc88bfa74e09
---
Çok farklı konularda mailler alıyorum. İlk olarak buradan bana mail
atarak yardım isteyen, fikir alışverişinde bulunan herkese teşekkür
etmek istiyorum. Malum bu blog'un, yaptığımız webinerlerin, seminerlerin
vs hepsinin amacı bilgiyi paylaşmak, bazı şeyleri kolaylaştırmak ve yeri
geldiğinde yardımcı olabilmek. Bu anlamda bana yardım isteği ile gelen
her mail benim için çok değerli. Bazen maillerine geç cevap verebildiğim
arkadaşlardan da özür diliyorum, yoğun dönemler olabiliyor.

Gelelim esas konuya. Yukarıda bahsettiğim maillerin neredeyse yarısından
fazlasında Microsoft sertifikasyonları ve eğitimleri ile ilgili sorular
yer alıyor. Maillerde her seferinde tekrar yazmaktan üşendiğim için
değil :) ama mail atma fırsatı bulamayıp da aynı soruların cevabını
arayanlar için bu yazıyı yazmak istedim.

**MCAD, MCSD ve MCPD**

Bu üç sertifikasyon arasında ilk olarak büyük bir ayrımı belirtmemiz
gerek. MCAD ve MCSD sertifikasyonları Microsoft'a ait .NET Framework 1.0
platformuna hitap eder, diğer yandan MCPD ise .NET Framework 2.0
platformunu kapsar. Bu çerçevede tabi ki MCPD çok daha yeni bir
sertifikasyondur. Örneğin MCAD ve MCSD eğitimleri Visual Studio 2003 ile
verilirken MCPD eğitimleri Visual Studio 2005 ile verilir. Yeni
sertifikasyon alacak arkadaşlara MCPD sertifikasyonunu tavsiye ederim.
Eskiden MCSD sertifikasyonuna sahip olanlar Yükseltme (Upgrade)
sınavları ile MCPD'ye geçiş yapma şansları var.

**MCPD Detayları**

MCPD sertifikasyonu kendi içerisinde üçe ayrılır. Web, Windows ve
Enterprise Application olan bu sertifikasyonlar adlarından da
anlaşılacağı üzere farklı platformlara hitap ederler. Enterprise
Application sertifikasyonunu almak için hali hazırda Web ve Windows'a
sahip olmanız gerekir.

**MCTS Almak Kolay Mı?**

Diğer sertifikasyonlara kıyasla MCTS sertifikasyonları çok daha dar
uzmanlık alanlarına hitap eder. Örneğin tek bir sınavla SQL 2005 üzerine
MCTS alabilirsiniz. Genelde ürüne özel bir sertifikasyondur. MCPD
sertifikasyonu yolunda ilerlerken gireceğiniz sınavların çoğu size
farklı MCTS sertifikasyonu da zaten kazandıracaktır fakat bunların
haricinde başka ana sertifikasyonlarda yer almayan Windows Mobile 5.0
MCTS sertifikasyonu gibi bağımsız sertifikasyonlar da vardır.

**Sertifikasyon Sınavları Zor mu?**

Kesinlikle zor. Benim tavsiyem sınavına gireceğiniz konuyla ilgili en az
bir senelik proje deneyimine sahip olmanız. Buna ek olarak kesinlikle
sınavlara girmeden önce ürünlerle ilgili ek kaynakları da araştırarak
çalışmanızda büyük fayda olacaktır.

**Sınava nasıl girerim?**

İlk olarak hemen belirtiyim; sertifikasyon sahibi olmak için herhangi
bir eğitim kurumundan eğitim almış olma şartı yok. Kendinize
güveniyorsanız direk sınava girebilirsiniz. Sınava kayıt için 18 yaşını
geçmiş olmanız, lise mezunu olmanız gerekir. Herhangi bir Prometric test
merkezinden sınava önceden kaydolmanız ve merkezden randevu almanız
gerekir. Sınav günü yanınızda iki farklı kimliğinizle merkeze gitmeniz
yeterli olacaktır. Size en yakın sınav merkezini
[buradan](http://securereg3.prometric.com/) bulabilirsiniz.

**Sınavdan sonra neler yapmalıyım?**

Sınavdan sonra size bir mail gelecektir. Maildeki işlemleri yaparak
LiveID'nizi MCP ID'niz ile eşleştirmelisiniz. Sonraki sınav
başvurularınızda MCP ID'nizi sınav merkezine iletmeniz gerekecek.
Sınavlardan yaklaşık iki hafta sonra MCP web sitesine giriş yapma
hakkınız olacak. MCP web sitesi üzerinden bilgilerinizi kontrol ederek
"Welcome Kit" denen paketlerden sipariş edebilirsiniz. Bu paketlerde
sertifika sözleşmeleri, sertifikanın kendisi ve kimlik kartınız bulunur.
Eski nesil sertifikasyonlarda bir de rozet vardı :)

**MCDBA'in yenisi nedir?**

MCDBA sertifikasyonu SQL 2000 için düzenlenmiştir. SQL2005 için MCITP
sertifikasyonu uygulanır. MCITP sadece SQL'i kapsamaz fakat MCPD'de
olduğu gibi MCITP'nin de alt dalları vardır. MCITP:Database Developer ve
MCITP:Database Administrator sertifikasyonu eski MCDBA'in yerini
alabilir.

**MCT nasıl olunuyor?**

MCT sertifikasyonunun ilk olarak ne işe yaradığı öğrenelim. MCT'ler
Microsoft Learning Solutions Partner kurumlarında eğitim verme hakkına
sahip kişilerdir. MCT'ler Microsoft'a ait resmi müfredat eğitimlerini
(MOC) vermekle yetkili ve bilgilidir. Bu çerçevede Microsoft MCT özel
web sitesi üzerinden müfredata uygun özel eğitim materyalleri sağlar.
MCT olmak isteyenler direk Microsoft'a başvurur. Yapılan değerlendirme
sonrası eğitimcinin eğitilmesi (Train The Trainer) eğitimi söz
konusudur. Eğitim boyunca eğitmen adayları kameraya çekilir. Bu kayıtlar
değerlendirilerek sonuç belirlenir. Kişinin MCT olmaya devam edebilmesi
için yıllık aidatlarını ödemesi ve eğitim veriyor olması gerekir.

**MCP herkeste var mı?**

Microsoft sınavlarından herhangi birini geçen birisi MCP olur ve MCP
ID'sini alır. Microsoft'la ilgili herhangi bir sertifikasyon sahini aynı
anda MCP'dir.

**Eğitim kurumlarından hangisini seçmeli?**

:) Ben de bir eğitim kurumunda çalışıyorum ve blogumu biraz incelerseniz
neresi olduğunu yakalayacağınızdan eminim. Fakat tarafsız olmak adına
maillerde verdiğim cevapları burada da tekrar edeceğim. Kurum seçiyor
olmak ancak CRT monitör ile LCD arasında seçim yapmak veya öğle
yemeğinde su ikramı yerine açık büfeyle karşılanmak gibi farkları
değerlendirmek olur. Bu sorunun cevabının tamamen kişisel olduğunu
tekrar hatırlatarak şunu eklemek istiyorum; bence kurumdan öte eğitmen
seçmek gerekir. Öğrencinin bilgiyi alacağı kişi eğitmendir, kurum
değildir. Önemli olan eğer eğitim almaksa tabi ki eğitmen seçmek gerek.
Diğer yandan yazın sıcağında klimasız bir odada veya projeksiyonsuz bir
sınıfta alacağınız eğitimin performansının da değerlendirilmesi gerek.
Bu noktada özellikle Microsoft Learning Solutions Partner kurumları
seçerseniz alacağınız eğitimin Microsoft müfredatına uygun olacağını,
verilen dokümanların orijinal Microsoft dokümanları olacağını
garantilemiş olursunuz.

**Sertifikasyonlar ne kadar işe yarıyor?**

Lise diplomanız ne kadar işe yarıyor? Veya üniversite diplomanız?
Aldığınız bir sertifikasyonun ne kadar işe yaradığı sizin onu nasıl
kullandığınıza bağlı. Eğer içerisinde çalıştığınız şirket
sertifikasyonlara değer veriyorsa tabi ki işinize yarar. Ufak bir
kobideyseniz belki de çok işinize yaramayabilir. Karar verecek olan
sizsiniz. Sertifikasyon sahibi olduğunuzda sadece bir önyargı yaratmış
olursunuz. İster bir iş başvurusunda olsun, ister sosyal topluluklarda
sertifikasyon sahibi olmanız insanlara sizin bir şeyleri bildiğiniz veya
diğerlerinden daha ilgili olduğunuz mesajını verecektir. Fakat
sonrasında "konuşmaya başladığınızda" aldığınız sertifikasyonların
arkasını doldurabilecek bilgi birikimine sahip olmadığınız ortaya
çıktığında mesele çok daha nahoş bir manzaraya dönüşür ve açıkçası dalga
konusu olursunuz. O nedenle sertifikasyonları bir amaç değil de araç
olarak görmekte fayda var. Hedefiniz sertifikasyon sahibi olmak olmasın,
siz bilgi düzeyinizi arttırın, zaten o zaman sertifikasyon sınavları
çocuk oyuncağı olacaktır. Sertifikasyon sınavlarını bizim çarpık ÖSS
mantığı ile ele almak ve "sınava yönelik bir çalışma" gibi bir
sapkınlığa girmenin hayatta kimseye en ufak bir faydası olacağını
düşünmüyorum.

Bana gelen sorular bunlardı. Yukarıda bahsettiklerim haricinde daha bir
sürü sertifikasyon var. Microsoft sertifikasyonları ile ilgili detaylı
bilgileri tabi ki Microsoft web sitesinden bulabilirsiniz. Aşağıdaki
link sizi doğrudan sertifikasyon sayfasına götürecektir.

<http://www.microsoft.com/learning>


