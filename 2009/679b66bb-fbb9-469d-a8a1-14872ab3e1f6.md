---
FallbackID: 2449
Title: PDC 1. günde olanlar!
PublishDate: 11/18/2009
EntryID: 679b66bb-fbb9-469d-a8a1-14872ab3e1f6
IsActive: True
Section: software
MinutesSpent: 0
Tags: Windows Azure, WIF
---
Bugün PDC'nin ilk günüydü. Birinci güne her zamanki gibi Keynote ile
başladık. Bugün yazılımcıları ilgilendiren sunucu taraflı ve daha
ağırlıklı altyapı kısımları ile ilgili yenilikler duyuruldu. Duyuruları
gün içerisinde olabildiğince sizlerle
[twitter](http://twitter.com/daronyondem) üzerinden de paylaşmaya
çalıştım. Yarınki Keynote'da ise istemci taraflı yeniliklerden
bahsedilecek! Gelin bugün neler olduğuna bir göz atalım!

![PDC, 1. Gün!](http://cdn.daron.yondem.com/assets/2449/17112009_1.jpg)\
*PDC, Los Angeles, 1. Gün!*

Sabah Keynote için salonun dolması pek de uzun sürmedi. 8.30'da
başlayacak Keynote öncesinde neredeyse 8.00'da salon dolu gibiydi. Bu
arada "dolu" derken 7000 kişi üstü katılımdan bahsediyorum! Delice bir
kalabalık yeni gelecek duyuruları heyecanla bekliyordu! ve tabi
duyurular da sırası ile geldi!

**Windows Azure geliyor!**

Evet! Uzun süredir beklenen haber geldi ve artık Windows Azure 1 Ocak
itibari ile satışta olan bir ürün olacak. Aslında ürün demek çok yanlış,
bir hizmet / servis desek daha doğru. İlk faturaların kesildiği tarih
olarak ise 1 Şubat öngörülüyor. Maalesef bu döneme Türkiye dahil değil!
Yani Türkiye'de söz konusu hizmet satılmayacak. Türkiye'de satışın
başlaması benim tahminimce 2010 sonunu bulacaktır. Peki bu tahmine
nereden vardım? Şu anda Azure Data Center'ları Kuzey ve Güney Amerika'da
bulunuyor. 2010 içerisinde Avrupa ve Asya'da da DataCenter'lar
kurulacak. Bunu takiben ikinci aşamada da Türkiye'de satışların
başlaması pek de garip olmaz sanırım :)

![Windows Azure 1 Ocak'ta
karşınızda!](http://cdn.daron.yondem.com/assets/2449/17112009_2.jpg)\
*Windows Azure 1 Ocak'ta karşınızda!*

Aslında kısmen yazılım geliştiriciler olarak bu gecikme sürecinde
şanslıyız. Çünkü Azure Türkiye'de satışa başlayan kadar çoktan hem
altyapı hem de özellikle yazılım geliştirici araçları ile olgunlaşmış
olacak. Son bir yılda bile Azure tarafında geliştirme araçlarında çok
BÜYÜK gelişmeler oldu! En basiti artık SQL Services için Management
aracı var, eskiden yoktu! Pek teknik detaylara girerek şu yenilik geldi
vs diye anlatmayacağım çünkü dediğim gibi kullanabileceğimiz birşey
değil şu an için. Fakat özetlemek gerekirse Azure'u yani Cloud
Computing'i SOA'dan sonraki yeni nesil model olarak öngörebiliriz belki
de! Tabi unutmamak gerek ki salt "yenidir" diye eldeki herşeyi Azure'a
taşımak gibi bir saçmalığa da girmemek gerek :) Neyse zamanı geldiğinde
bu konuda daha detaylı yazılar yazacağım ;)

**AppFabric**

Eski adı / kod adı Velocity ve Dublin olan sunucu taraflı altyapı
teknolojisi artık Beta 1 sürümü olan Windows Server
[Appfabric](http://msdn.microsoft.com/en-us/windowsserver/ee695849.aspx)
ile karşımıza çıkıyor. Özellikle Azure'da da entegre olarak bulunan bu
yapı ile sunucular arasında bir uygulamanın dağılımından ve yönetiminden
tutun önbellekleme ihtiyaçlarına kadar geniş çaplı projelerde
performansın artmasını ve yönetimi kolaylaştırabiliyorsunuz.

![Velocity ve Dublin oldu
AppFabric!](http://cdn.daron.yondem.com/assets/2449/17112009_4.jpg)\
*Velocity ve Dublin oldu AppFabric!*

**Pinpoint ve Dallas**

Şimdilik Amerika'ya özgü olan iki ilginç duyuru da PinPoint ve
Dallas'tı. [Pinpoint](http://www.pinpoint.com/en-US/) aslında özellikle
Azure ortamı için bir tür marketplace olarak düşünülmüş. Yani elinizde
bir servis var ve bunu satmak istiyorsunuz, Pinpoint hemen bir servis
kataloğu ile size yardımcı olabiliyor. Servisiniz PinPoint'te
listelenebiliyor böylece hem kullanıcıların da servis satın
alabilecekleri bir yerde yer almış oluyorsunuz. Şu an için Microsoft
Hosted Services platformu da aynı sistemi kullanıyor. Sitenin bir çok
başka MS sitesi ile entegrasyonu olacak böylece tüm bu yazılımların
promosyonu da sağlanmış olacak.

Dallas ise aslında Pinpoint'in bir parçası. Kod adı Dallas olan sistemin
amacı ile DATA paylaşımı. Bu paylaşım ücretli veya ücretsiz olabiliyor.
Örneğin Amerika'da NASA elindeki bazı veritabanlarını servis olarak
ücretsiz bir şekilde Dallas üzerinden paylaşıyor. Bu da aktivitedeki
duyurulardan biriydi. Aynı şekilde devlete ait sağlık sektörü ağırlıklı
data paylaşımları da var. Gerekirse bu data paylaşımları ücretli olarak
da verilebiliyor. Buradaki amaç ise herkesin elindeki datayı paylaşması
ve bu dataların bir şekilde farklı kişilerce birleştirilecek apayrı
uygulamaların doğmasını sağlamak.

Dallas konusunda biraz daha açıklayıcı olmak adına örnek vermek
gerekirse düşünün ki ülkemizde SSK elindeki çoğu datayı ücretli olarak
olsa da bir servis olarak Dallas üzerinden sunuyor. Aynı şekilde diğer
özel sigorta şirketleri de datalarını paylaşıyor. Siz tüm bunları
birleştirip bir Azure uygulamalası geliştirebilir ve bunu da Azure
üzerinden yayınlayıp PinPoint üzerinden hizmet olarak satabilirsiniz!
Böylece aslında farklı yerlerde bulunan bu dataların bir anda farklı bir
birleşimi ile apayrı bir çözüm yaratılabiliyor.

**Windows Identity Foundation**

Benim uzun süredir çaktırmadan ilgilendiğim konulardan biri olan WIF
aslında eski Geneva'nın yeni ismi. Hatırlarsanız .NET Framework 3.0 ile
beraber Cardspace diye birşey eklenmişti Framework'e :) Bugüne kadar
üzerinde çok çalışmış olsam da bir makale bile yazmadım çünkü maalesef
gerçek hayat kullanımında ürünün sunucu taraflı desteği eksikti! Uzun
süredir beklediğim Geneva sonunda WIF olarak Active Directory desteği
ile beraber RC oldu! Yakında bu konuda sizlerle birşeyler paylaşmaya
başlayabilirim ;)

**Microsoft değişti ve değişiyor!**

Farklı açılardan çok farklı bir Keynote vardı bugün. Azure tarafından
bahsedilirken Java, PHP ve MySQL desteğinin defalarca üzerinde duruldu.
Hatta WordPress ekibi sahneyi aldı ve Azure ile yaşadıkları deneyimin ne
kadar başarılı olduğundan bahsetti! Benim için kişisel olarak
WordPress'i Keynote'da görmek çok şaşırtıcı oldu diyebilirim. Diğer
yandan bu kadarla kalmadı! Dallas ile ilgili mobil bir uygulama
örneğinde Amerika Bilişim Bakanı (ben böyle Türkçeye çevirdim :)) canlı
olarak yayına bağlandı ve örnek uygulamalarını bir iPhone üzerinde
gösterdi! O an salondaki 7000 kişilik gülüşmeyi duymalıydınız! Herhalde
Windows Phone ekibi kenarda ağlamaya başlamıştır!

![Ray Ozzie Azure'dan bahsederken ekranda neler var
neler!](http://cdn.daron.yondem.com/assets/2449/17112009_3.jpg)\
*Ray Ozzie Azure'dan bahsederken ekranda neler var neler!*

Tüm bunlara baktığımda bazen "Kraldan çok kralcı" mı olduk diye
düşünmüyor değilim :) Ama cidden bakıyorum da Windows Mobile 6.1
telefonumdan cidden memnunum :) Her neyse, konumuz bu değildi. Özetle
PDC'nin ilk günü hem ilginç hem de güzel geçti. Duyurular bazı
yazılımcıları çok heyecanlandırırken bazıları ise genelde infra/sunucu
taraflı duyurular olduğu için sıkıldı. Özellikle Azure da kullanamayan
bir ülke olarak yarınki Keynote'un bizim için daha heyecan verici
olacağını düşünüyorum!

Yarın görüşmek üzere! ;)


