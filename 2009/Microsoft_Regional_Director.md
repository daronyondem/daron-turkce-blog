---
FallbackID: 2324
Title: "Microsoft Regional Director"
date: "2009-2-17"
EntryID: Microsoft_Regional_Director
IsActive: True
Section: software
MinutesSpent: 0
Tags: 
old.EntryID: 8221aab4-375d-4109-b025-573f4a5091a1
---
# Microsoft Regional Director
Son iki aydır duyurmaya fırsat bulamadığım bir haberi sizlerle paylaşmak
istiyorum. Ocak 2009 başlangıcı ile karşınızda bir **Microsoft Regional
Director** olarak bulunuyorum. Akla onlarca soru geldiğinden eminim o
nedenle hem soruları cevaplayalım hem de ne nedir konusuna açıklık
getirelim.

**Regional Director nedir?**

İlk aşamada sizi Microsoft sitesinden yaptığım bir çeviri ile baş başa
bırakıyorum;

*"Microsoft Regional Director'lar bağımsız yazılım geliştiriciler ve
yazılım mimarlarıdır. Tamamen gönüllü olarak teknoloji topluluklarına
liderlik yapan ve ana amaçları yazılım geliştirici topluluklar ile
Microsoft teknolojileri üzerine bilgi paylaşımı olan uzmanlar aynı
zamanda Microsoft'a da geri dönüş sağlarlar. Regional Director'lar
Microsoft çalışanları değil, sektörde yer alan ve müşterilerine yardımcı
olmak için Microsoft ürünlerini seçen kişilerdir."*

Daha akıllara birçok soru geleceğini tahmin ettiğim için birkaç bilgi de
ben kişisel olarak aktarmak istiyorum. Regional Director programı
çerçevesinde şu an dünyada 117 RD bulunuyor. Türkiye'de benimle beraber
üç RD olduk, sevgili **Atakan Kesler**, **Selçuk Uzun** çoğunuzun
tanıdığı isimler. RD programının detaylarından bahsederken aslında MVP
programı ile karşılaştırarak da ilerleyebiliriz çünkü eminim ki çoğunuz
zaten MVP programını çok net biliyor ve aradaki farkları merak ediyor.

**MVP ve RD farkı nedir?**

-   İlk olarak MVP programı RD programından daha geniş çaplıdır. RD
    programı sadece Developer tarafına hitap ederken MVP programında
    Office uygulamalarından ITPro tarafına kadar çok farklı uzmanlıklar
    görebilirsiniz.
-   Genel olarak MVP'ler bire bir ilişkilerde destekleri ile öne
    çıkarken RD'ler kurumsal alandaki destekleri ile var olurlar.
-   MVP ünvanı bir önceki senede yapılan çalışmalar için kişilere
    verilir ve MVP olan uzmandan Microsoft'un bir beklentisi yoktur.
    RD'lerin ünvanları taşıyabilmek için yerine getirmeleri gereken
    sorumlulukları vardır. Örneğin aylık raporlamalar.

RD'leri tanımlarken aslında Microsoft içerisinde çalışan Developer
Evangelist'lere benzetebiliriz. Yeni teknolojilerin yaygınlaşmasını
sağlarken sektörden bağımsız uzmanlar olmanın avantajlarını da kullanan
RD'ler yeri geldiğinde yazılım geliştiricilerin tepkilerini de olumsuz
geri dönüşleri de dile getirebilir ve Microsoft tarafına iletebilirler.
Tabi bu avantaj bir anlamda Microsoft çalışanı olmamanın bir avantajı da
diyebiliriz fakat bu durum da zaten RD programının hedefi ve en büyük
işlevlerinden biri. Son olarak RD ve MVP programları birbirinden
bağımsızdır ve aynı anda hem RD hem MVP olunabilir.

**RD'ler bu çalışmaları karşılığında ne alırlar?**

RD'ler Microsoft çalışanı olmadıkları için herhangi bir ücret, maaş vs
almazlar. Zaten çoğu hali hazırda RD olmasa da yaptıklarını yapmaya
devam edecek insanlardır. Fakat tabi ki RD olmanın avantajları da var.
MVP programında da olduğu gibi ücretsiz MSDN üyeliği, ayrıca
uluslararası Microsoft konferanslarına ücretsiz giriş ve en önemlisi
Microsoft teknolojileri ile ilgili detaylı erken bilgi alımı ve ürün
grupları ile yakın temas.

**Peki bizim ne işimize yarar?**

Gelelim esas konuya. Sonuç olarak blogumu okuyorsanız eminim ki sizi
ilgilendiren kısım "*Tamam da bu RD olayı şimdi bizim ne işimize
yaradı*" kısmıdır :) MVP'ler ile RD'ler arasında farktan bahsederken
ufak bir ip ucu vermiştim aslında. RD'lerin aynı MVP'lerin bireysel
anlamda yazılımcılara yardımcı olduğu gibi kurumsal alanda kurumlara
yardımcı olma misyonu vardır. İster bir sosyal topluluk olun ister bir
kurum herhangi bir RD'yi uzmanlık alanlarından birinde konuşmak üzere
şirketinize davet edebilirsiniz. RD'lerin varlığının anlamı zaten budur.
Şirketinizin doğru teknolojiyi seçmesi ve yeni teknolojilerden haberdar
olabilmesi adına size gönüllü olarak yardımcı olabilecek melekler olarak
görebilirsiniz RD'leri :) Tabi unutmayalım ki konumuz yazılım geliştirme
araçları ve teknolojileridir.

Kendi adıma sevinçli bir haberi paylaşiyim derken açıklamalarla dolu
uzun bir yazı yazdım. Yine de aklınızda sorular olursa yorum olarak bu
yazıya bırakabilirsiniz.

Sevgilerle...



*Bu yazi http://daron.yondem.com adresinde, 2009-2-17 tarihinde yayinlanmistir.*
