---
FallbackID: 2392
Title: "DeepZoom Composer Yenilikleri!"
date: "2009-8-17"
EntryID: DeepZoom_Composer_Yenilikleri
IsActive: True
Section: software
MinutesSpent: 0
Tags: Silverlight 3.0
old.EntryID: 3ed50072-e910-4448-a8dd-270c681b6de5
---
# DeepZoom Composer Yenilikleri!
DeepZoom uygulamalar Silverlight 2.0 yayınlandığından bu yana en ilgi
çeken popülar uygulamalardan biri. DeepZoom ile beraber çok büyük
fotoğraf arşivlerini rahatlıkla tarayıcı içerisinde gösterebilmekle
kalmıyor aynı anda kullanıcılara çok farklı bir deneyim de
yaşatabiliyoruz. Bugüne kadar DeepZoom uygulamaları geliştirirken
kullandığımız DeepZoom Composer bundan bir süre önce beta olmaktan
kurtulup ilk sürümü ile yayınlandı.

**DeepZoom Composer download link:**\

<http://www.microsoft.com/downloads/details.aspx?displaylang=en&FamilyID=457b17b7-52bf-4bda-87a3-fa8a4673f8bf>

DeepZoom Composer'ın son sürümünde standart DeepZoom uygulamaları ile
ilgili çok güzel yenilikler geliyor ve bir satır bile kod yazmadan günü
birlik kullanıma uygun güzel sonuçlar alınabiliyor. Bu yazımızda
DeepZoom Composer'ın son sürümünü inceleyerek gelen yeniliklerden
bahsedeceğiz.

**Başlangıç için...**

DeepZoom Composer'a açtığımızda hemen projemizi yaratıp ekrandaki "Add
image" menüsünden yüksek çözünürlüklü resimlerimizi ekleyebiliyoruz.
Import modundayken tüm resimlerimizi ekledikten sonra uygulamanın
arayüzünü tasarlamak için Compose moduna geçebiliriz. Resimlerimizi
farklı şekillerde ister iç içe, ister yan yana yerleştirebiliriz. Hayal
gücü size kalmış. Şimdi gelin elimizdeki yeni proje ile en son
yeniliklere göz atalım.

**DeepZoom içinde linkler!**

DeepZoom uygulamalarında binlerce resim olabilir. Bu gibi durumlarda
bazen bu resimlerden birine tıklandığında veya ekranda belirli bir alana
tıklandığında başka bir resme kullanıcıyı yönlendirmek isteyebilirsiniz.
Belki de tamamen DeepZoom uygulaması dışında bir adrese
yönlendireceksiniz kullanıcıları. Tüm bunları artık doğrudan DeepZoom
Composer içerisinde ayarlayabiliyorsunuz.

![Link olacak alanı
belirlerken...](media/DeepZoom_Composer_Yenilikleri/16082009_1.png)\
*Link olacak alanı belirlerken...*

Uygulamanız içerisinde link olarak tıklanacak bir alanı belirlemek için
yukarıdaki resimde de görebileceğiniz ufak "Add area" düğmesini
kullanacağız. Düğmeye tıkladıktan sonra DeepZoom uygulamanızın compose
ekranında istediğiniz alanı bir kare içerisine alabilirsiniz.

![Link olacak bölgeyi
yarattık.](media/DeepZoom_Composer_Yenilikleri/16082009_2.png)\
*Link olacak bölgeyi yarattık.*

Link olarak kullanılacak bölgeyi tanımladıktan sonra sıra geliyor linkin
ne işe yarayacağını ayarlamaya. Daha önce de bahsettiğimiz gibi aslında
iki farklı seçenek var. Bunlardan ilki linkin kullanıcıyı DeepZoom
uygulaması içerisinde başka bir resme yönlendiriyor olması. Diğer
seçenek ise doğrudan kullanıcıyı harici bir adrese yönlendirmek. İlk
olarak gelin dahili linkleme işlemini nasıl yapabiliyoruz görelim.

![Dahili linkleme işlemini
yapıyoruz...](media/DeepZoom_Composer_Yenilikleri/16082009_3.jpg)\
*Dahili linkleme işlemini yapıyoruz...*

Programı sol kısmında yukarıdaki aşağıya dikey bir menü göreceksiniz. Bu
menünün üzerinde "Internatl Links" tabına bastıktan sonra "Layers"
tabında yer alan ve daha önce yarattığımız alanlardan (Area) herhangi
birini alıp "Internatl Links" tabına sürükleyerek atabiliyoruz. Bu
işlemi yaptığımız gibi hemen karşımıza Direct Link penceresi geliyor ve
bu alanın bir dahili link (Internal link) olarak kullanılırken DeepZoom
uygulaması içerisinden hangi resmi hedef alacağını belirtmemizi istiyor.
Bu ekrandan da bir resim seçmeniz ile artık linkleme işlemini bitirdiniz
demektir. Bu şekilde rahatlıkla istediğiniz kadar link ayarlayabilir ve
DeepZoom uygulamalarınız içerisinde ilginç navigasyon sistemleri
oluşturabilirsiniz.

![Harici link eklemenin
yolu.](media/DeepZoom_Composer_Yenilikleri/16082009_4.jpg)\
*Harici link eklemenin yolu.*

DeepZoom uygulamalarınız içerisinde dahili linkler gibi isterseniz
harici sitelere linkler de yerleştirebilirsiniz. Bunun için ilk olarak
"External Link" tabını açmış olmanız gerekiyor. Sonrasında ekranın sağ
tarafındaki "Layers" tabından herhangi bir "Area"yı alarak "External
Links" tabına sürükleyip bırakabilirsiniz. İşlemi tamamlamanızla beraber
karşınıza "External Links Management" ekranı gelecektir. Hemen araç
çubuğundan bir link ekleyebilir ve linkin adını, adresini
girebilirsiniz. İşte bu kadar, artık DeepZoom uygulamasından dışarıya
çıkacak bir link eklemiş oldunuz bile.

**DeepZoom ile Slideshow!**

DeepZoom uygulamaları resim göstermek ne kadar hoş olsa da bazı
durumlarda resimlerin sırası ile ekrandan geçmesini isteriz. Bu gibi
durumlarda ayrı Slideshowlar kullanmak zorunda kalsak da aslında
DeepZoom uygulamaları kendi iç özelllikleri ile beraber SlideShow
altyapıları içinde muhteşem bir sistem olarak öngörülebilir. Bu gibi bir
çalışmayı yapmak için daha önceleri kod yazmak zorunda kalsak da artık
DeepZoom Composer bize bu özelliği hazır olarak getiriyor.

![Slideshow
hazırlıyoruz.](media/DeepZoom_Composer_Yenilikleri/16082009_5.jpg)\
*Slideshow hazırlıyoruz.*

DeepZoom uygulamanız içerisinde resimleri istediğiniz gibi
yerleştirebilir, sıralayabilirsiniz. Bazı resimler ufak bazıları ise
büyük hatta iç içe resimler bile olabilir. Tüm bunları algılayacak olan
SlideShow sistemi otomatik olarak resimlerinizi tek tek gezerek ekrana
sığdıracak şekilde resimlerinize gerektiğinde zoom da yapacaktır, aynı
şekilde zoom out da yapabilir.

Uygulamanızın ana ekran tasarımını bitirdikten sonra "SlideShow" tabını
açarak sağ taraftaki "Layers" bölümünden istediğiniz resimleri sırası
ile "SlideShow" tabına sürükleyerek bırakabilirsiniz. Tab içerisindeki
resimler yine tab içerisindeki sıraları ile DeepZoom uygulamasında
gezilecektir.

![Örnek DeepZoom uygulamasından bir
kare.](media/DeepZoom_Composer_Yenilikleri/16082009_6.jpg)\
*Örnek DeepZoom uygulamasından bir kare.*

**DeepZoom uygulamalarında dahili menüler!**

Menü sistemleri neredeyse her web sitesinde vardır. SlideShow ve harici
linklerin dışında bazen bir DeepZoom uygulamasında çok fazla fotoğraf
olduğunda ayrı bir menü ile fotoğrafların listelenebilmesi hatta belki
de kategorilerine göre ayrılabilmelerini sağlamak hoş olabilir. İşte bu
gibi bir işlevselliği rahatlıkla DeepZoom Composer içerisindeki menü
sistemi ile geliştirebilirsiniz.

![DeepZoom'umuz için menü
hazırlıyoruz.](media/DeepZoom_Composer_Yenilikleri/16082009_7.jpg)\
*DeepZoom'umuz için menü hazırlıyoruz.*

DeepZoom uygulamanıza bir menü eklemek için hemen "Menu" tabını açarak
sağ taraftaki "Layers" tabından istediğiniz fotoğrafları "Menu" tabına
sürükleyerek atabilirsiniz. Tüm fotoğraflarınızı taba aldıktan sonra
istediğiniz bir fotoğrafı seçip dikey veya yatay olarak menü
içerisindeki pozisyonunu değiştirebilirsiniz. Böylece rahatlıkla
gruplamalar da yapabilirsiniz.

![DeepZoom uygulamamızdaki
menü!](media/DeepZoom_Composer_Yenilikleri/16082009_8.jpg)\
*DeepZoom uygulamamızdaki menü!*

Gördüğünüz gibi artık DeepZoom uygulamamızın sol üstündeki oktan ayrı
bir menüye ulaşabiliyoruz. Bu menüde daha önce DeepZoom Composer
içerisinde hazırladığımız resimlerin bir listesi uygun şekilde
listeleniyor. Menüden herhangi bir resme tıkladığınızda DeepZoom
uygulaması otomatik olarak o resme zoom yapıyor.

DeepZoom Composer gün geçtikçe tek başına ayakta durabilen ayrı bir
program halini alıyor. Özellikle bu son eklenen işlevsellikler ile
beraber internetten indirilebilen ücretsiz bir program olarak web
siteleri hazırlarken hızlı çözümler yaratmak adına işimizi
kolaylaştıracağı kesin.

Hepinize kolay gelsin!



*Bu yazi http://daron.yondem.com adresinde, 2009-8-17 tarihinde yayinlanmistir.*
