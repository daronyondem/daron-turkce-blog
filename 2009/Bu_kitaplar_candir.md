# Bu kitaplar candır!
Bilirsiniz pek kitap tanıtımı yazmam. Bundan herhalde bir yıl kadar
önceydi kendi kütüphanemdeki kitapları kısaca tanıtmıştım. Bugün size
tanıtmak istediğim iki kitap var. Bunlardan ilki sevgili [Yaşar
Gözüdeli](http://www.verivizyon.com/)'nin SQL 2008 kitabı. Tabi tanıtıma
başlamadan önce Yaşar Gözüdeli'ye de buradan teşekkür etmem gerekiyor.
Bana kitabın bir kopyasını sağolsun imzalayarak gönderdi. Ayrıca bir
kopya da INETA aktivitelerinde hediye vermek üzere göndermiş :) ilk
aktivitede kullanacağım :) "Neden birden çok göndermemiş?" demeyin sakın
çünkü yazarlara öyle bolca kitap vermiyorlar zaten. Ben de aynı durumu
yaşadığım için çok net biliyorum.

![SQL Server 2008, Yaşar
Gözüdeli](media/Bu_kitaplar_candir/09102009_1.jpg)\
*SQL Server 2008, Yaşar Gözüdeli*

Kitap SQL Server'ı baştan alıp 2008 tarafına da değinerek hem giriş
seviyesi hem de ileri seviye için benim şu ana kadar gördüğüm Türkiye'de
en iyi yerli malı kaynak. Hadi "*en iyi kaynaklardan biri*" diyelim de
bilmediğim kitaplara haksızlık olmasın. 700 sayfalık bu kitabı giriş
seviyesinde olanlara kesinlikle alın derim. Hali hazırda "yahu zaten
bana yetiyor bildiklerim" diyenlere ise eğer şöyle fazladan bir 6-7 saat
ayırabilirseniz bu kitabı alın diyebilirim. Tabi ki kitapta bildiğiniz
birçok şey olacak fakat bilmedikleriniz olduğundan da eminim. Bazı
kitaplar vardır benim de aldığım ve okuduktan sonra "puff" dediğim. Bu
kitap benim için öyle olmadı. Sonuçta içinden 1 sayfası bile faydalı
olsa haktır ama emin olun daha fazlası faydalı olacaktır. Takriben üç
yılda bir SQL çıkıyor üç yılda bir kitap almakta sorun yok bence :)

![Programlama ve Veritabanı Mantığı, Kadir
Çamoğlu](media/Bu_kitaplar_candir/09202009_2.jpg)\
*Programlama ve Veritabanı Mantığı, Kadir Çamoğlu*

İkinci kitabımız [Kadir Çamoğlu](http://kadircamoglu.blogspot.com/)'nun
"Programlama ve Veritabanı Mantığı" kitabı. Kitabın içerisinde
programlamaya sıfırdan başlamak isteyenler için "ortaya karışık"
mantığında herşey var. Kesinlikle muhteşem bir kaynak. Neyin ne olduğunu
anlamak için parçaları birleştirmekte zorlananlar için yazılmış bir
kitap! Genel resmi bu kadar başarılı bir şekilde verebilmek zor iş, ama
başarılmış. Bu kitaptan tabi ki dikey uzmanlık beklememek gerek. Yatay
perspektifte yazılmış bir kitap ve bence Türkiye'deki BÜYÜK bir açık
kapatılmış durumda. [KODLAB](http://www.kodlab.com) sağolsun bana her
bastıkları kitabı gönderiyor ama bu ilk blogumda duyurduğum kitap oldu.
Bu arada aklınıza soru olarak gelirse bana her gelen kitabı blogumda
yayınlamıyorum. Reklam yapmayı sevmediğimi zaten blogu takip ediyorsanız
bilirsiniz. Yukarıdaki iki kitabı gerçekten yazma ihtiyacı hissettim.

Bu arada benim de kitapları bitirmem lazım artık off off uzadı da uzadı
:) Neyse kalın sağlıcakla :)



*Bu yazi http://daron.yondem.com adresinde, 2009-10-10 tarihinde yayinlanmistir.*
